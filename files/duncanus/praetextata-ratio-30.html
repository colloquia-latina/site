---
title: Praetextata Latine Loquendi Ratio - Colloquium Trīcēsimum
subtitle: Dē Aprosdionysa, sīve Absurda VIII
type: Colloquium
author: Duncanus
topic: Books, Opportunity, Virtue, Learning
difficulty: Advanced
sequence: 30
character_count: 2
permalink: /duncanus/praetextata-ratio-colloquium-tricesimum/
---

<!DOCTYPE html>

<head>
<title>{{page.title}}</title>
<meta name="viewport" content="width=device-width, initial-scale=1.0" />
<link rel="icon" type="image/x-icon" href="/images/favicon.ico" />
<link rel="stylesheet" href="/style-reading.css" />
<link rel="stylesheet" href="/style-common.css" />
<link rel="stylesheet" href="/w3.css" />
</head>

<body>
<div class="w3-top">
<div class="w3-bar w3-black">
<a href="/" class="w3-bar-item w3-button w3-mobile"
><b>Colloquia Latina</b></a
>
<a
href="{{ site.baseurl }}/{{ page.author | downcase | replace: ' ', '-' }}/"
class="w3-bar-item w3-button w3-mobile"
>{{ page.author }}</a
>
<div class="w3-bar-item w3-mobile w3-center"><i>{{ page.title }}</i></div>
</div>
</div>
<div style="height: 3em"></div>

<div class="main-content">
<h1>{{page.title}}</h1>
<h3>{{page.subtitle}}</h3>

<div class="characters">
Persōnae:<br>
Gerbrandus Cornēliī Amstelredāmēnsis, Petrus Frānciscī Oleārius Amstelredāmēnsis
</div>

<div class="line-container" id="Gerbrandus.1">
<div class="line-character">
Gerbrandus
</div>
Quid istic habēs novī librī?
</div>

<div class="line-container" id="Petrus.2">
<div class="line-character">
Petrus
</div>
Intuēre, īnspice, cōnspicāre, cōnspice, contemplāre, oculīs lūstrātō, vidē sī vōlēs et nōris.
</div>

<div class="line-container" id="Gerbrandus.3">
<div class="line-character">
Gerbrandus
</div>
Licet contingere et attactāre? Attingam licet?
</div>

<div class="line-container" id="Petrus.4">
<div class="line-character">
Petrus
</div>
Quid nī?
</div>

<div class="line-container" id="Gerbrandus.5">
<div class="line-character">
Gerbrandus
</div>
Quid sciō? Forte līmātior, polītior, venūstior, comptior, et splendidior est, quam quem velīs contrāctārī manibus, ut tibi comparāris ad bibliothēcam duntaxat exōrnandām decorandamque et ad venūstātem, ut ad sōlum decōrem et ōrnātum asservāre cupiās.
</div>

<div class="line-container" id="Petrus.6">
<div class="line-character">
Petrus
</div>
Nōn ita īnsāniam, ut comptīs, excultīs atque pulchrīs gaudeam quidem et glōrier librīs, quibus nōn ūtar. Longē mihi vidētur pulchrius ac melius, ut librōs habeam multō studiō et multā lēctiōne, tractātiōne, versātiōneque trītōs, et manuum attractātū obductōs nigrōre et contāminātōs, et circumquāque ā fronte pariter atque ā tergō, ā capite et calce, scholiīs et annōtātiūnculīs perscrīptōs, quam quī in Mūsaeō stent cōnspicuī, et niteant atque splendēscant, lūtheō aut aliō tinctī et imbutī colōre, neque in ūllum veniant ūsum, nisi ut oculōs modo pāscant, et ōciōsī cum tineīs cum blattīs dīmicent. Ēn tibi, perlūstrā et perspice circum circā: ēvolue et contrēctā cōdicem, quanvīs seu novum, seu novō et interpolō tēctōriō mangōnizātum, tuō arbitrātū, prō tuō arbitriō. Amīcōrum commūnia omnia.
</div>

<div class="line-container" id="Gerbrandus.7">
<div class="line-character">
Gerbrandus
</div>
Hem vidē, obsecr ō, quid rīdiculī nōbīs in fronte dēpinxērunt chalcōgraphī. Hīc vir virō propemodum quasi eques īnsidet equō. Quidnam hoc sibi vult? Quīn et is quī alterius residet humerō, manibus nesciō quōrsum gestet scīpiōnem.
</div>

<div class="line-container" id="Petrus.8">
<div class="line-character">
Petrus
</div>
Hoc sī nescīs, tēmetipsum arguis nōn multae lēctiōnis.
</div>

<div class="line-container" id="Gerbrandus.9">
<div class="line-character">
Gerbrandus
</div>
Age dīc quid sit.
</div>

<div class="line-container" id="Petrus.10">
<div class="line-character">
Petrus
</div>
Numerō dīcam, quandō postulās.
</div>

<div class="line-container" id="Gerbrandus.11">
<div class="line-character">
Gerbrandus
</div>
Amābō tē, dīc lātius et crassius, ut plēnē intelligam.
</div>

<div class="line-container" id="Petrus.12">
<div class="line-character">
Petrus
</div>
Aiunt aliquandō mendicōs duōs caecum et claudum mūtuam inter sēsē locāsse et condūxisse operam, ut quā parte alter alterius egeret opis, iūvārētur, et quā prodesse posset, vicissim respondēret officiō, et alterī opem ferret. Itaque claudum caecī humerīs īnsidentem vīsū suō pedēs alterius dīrēxisse, ā quibus gestābātur. Porrō caecum alterius ūsum oculīs, quem compensātō labōre portābat. Hoc paradigmate significābant mūtuās et nōbīs operās trādendās, et manum manū lavandam. Nam cum alius aliī admīniculō sumus, tum dēmum rēs hūmānae secundō flūmine ventōque feruntur, et omnia nōbīs auspicātō, bonīs avibus et fēlīciter succēdunt: Sīn secus fiat, adversa fuerint omnia et inauspicāta. Dē quā rē extat Graecum distichon. Quod sic vertimus:
<br><br>
<i>Claudus erat caecō dēpactus mūtuam opellam,<br>
Quem tulit hic humerīs, lūmine mōnstrat iter.</i>
<br><br>
Ita nātūra comparātum est, ut nēmō sit, quantumvīs vel praediues, vel honōribus praepotēns, quī nōn aliēnae opis indigeat. Imō sīc nātūram hūmānam cōnsentāneum est, multīs partibus aliēnī praesidiī subsidiīve indigam dēbuisse creārī, quō māior esset officiōrum vicissitūdō, et cōnciliandae cāritātis mūtuae prōmptior et certior māteria.
</div>

<div class="line-container" id="Gerbrandus.13">
<div class="line-character">
Gerbrandus
</div>
Papae, ex muscā vidēris, quemadmodum rē ipsā comperiō, posse, quod dīcitur, elephantum facere: quod ex tam lēvicula rē, et in speciēm minūtā atque dēridiculā, quasi ex Sīlēnō Alcibiadis, tam pulchram scientiae admonītiōnem dērīvāre atque cōnficere nōris. Quārē dīc, amābō, mihi quid et hoc sibi velit. In calce librī meī dēpictus est vir quidam nūdus (nisi foemina sit forsan, id quod nōn satis dignōscō) volūbilī rotae pennātīs īnsistens pedibus, quasi vertigine quam citātissimā sēmet in orbem circumagēns, priōrī capitis parte capillīs hirsūtā, posteriōrī glabrā, et calviciō dēformī, ut os nāsum et oculōs parum agnōscās. Hoc mihi plānē stultum et frīvolum vidētur, nec hinc crēdō tē posse ūllam sapientiae imāginem aut umbram dūcere.
</div>

<div class="line-container" id="Petrus.14">
<div class="line-character">
Petrus
</div>
Parum, ō bone, versātus es in bonīs litterīs. Istud simulācrum nōn herī aut nūdiūstertius effictum est, nec ex ovīnō cerebrō, ex Boeōticō ingeniō, ex Abdērītānā mente prōfectum est, sed iam inde ab ipsīs propemodum saeculīs Abōriginum extitit dictum, plūs minus quattuor annōrum mīlia: antīquius Codrō est, Crōnō et Tītānibus. Sī scīre postulās, est effigiēs Occasiōnis seu Opportunitātis, quem καιρὸν Graecī appellitant.
</div>

<div class="line-container" id="Gerbrandus.15">
<div class="line-character">
Gerbrandus
</div>
Hinc forte est cūr nōn agnōscātur sexus, quod Latīnī foemellam, Graecī mārem faciant.
</div>

<div class="line-container" id="Petrus.16">
<div class="line-character">
Petrus
</div>
Nōn inepta dūceris coniectūrā. Vērum sit mās, sit foemina, sit Androgȳnus, quem vocant Hermaphrodītum, sit Vdeterōphȳlus, quid refert nostrā?
</div>

<div class="line-container" id="Gerbrandus.17">
<div class="line-character">
Gerbrandus
</div>
Bene monēs. Perge philosophārī.
</div>

<div class="line-container" id="Petrus.18">
<div class="line-character">
Petrus
</div>
Occāsiōnem prīscī mortālēs sēdulī vēritātis exquīsitōrēs fīnxērunt alātīs pedibus versātilī īnsistentem rotae, ut significārent temporis et opportūnitātis pernīciter āvolantis habendā m ratiōnem, et occāsiōnem urgendam, ubī semel data sit. Quod autem praepostera fronte pinxērunt comātam, crīnītam, et multā caesariē convēstītam, pōne vērō calvum et crīnibus nūdum occiput, significārunt in tempore arripiendam occāsiōnem, et nōn oscitanter praetereundam. Nam ubī synciput et frontem āverterit, iamque praeterierit, tum dēmum frūstrā ā tergō prensēs, quippe nūdam retrō et glabram, neque prehensū facilem. Quā dē rē, nesciō quis, hunc versiculum, quī vulgō iactātur, modulātus est: <i>Fronte capillāta est, posthaec Occāsiō calva.</i>
</div>

<div class="line-container" id="Gerbrandus.19">
<div class="line-character">
Gerbrandus
</div>
Istum versum et ipse aliquandō audīre meminī, caeterūm hāctenus nōn intellēxī.
</div>

<div class="line-container" id="Petrus.20">
<div class="line-character">
Petrus
</div>
Vīs tibi hanc rem paulō faciam plāniōrem, dīlūcidiōrem atque apertiōrem?
</div>

<div class="line-container" id="Gerbrandus.21">
<div class="line-character">
Gerbrandus
</div>
Pervolō atque percupiō.
</div>

<div class="line-container" id="Petrus.22">
<div class="line-character">
Petrus
</div>
Audī igitur carmen Erasmī ex Graecō quōdam trānslātum.
</div>

<div class="line-container" id="Gerbrandus.23">
<div class="line-character">
Gerbrandus
</div>
Quid audīsse iūvābit? Sum equidem tam labilī, fluxā, fūtilī, plēnāque rīmārum memoriā, ut tantum nōn quicquid hāc imbiberim aure, id istā statim effluat atque excidat, nisi et litterīs mandem, et crebrā repetitiōne rūminem, inculcem, et animō īnsculpam, quod haūserim. Dā igitur potius, unde dēscrībam istud, aut sī māvīs, ipse mihi dictātō, ego excipiam calamō vēlocī et prōmptīs articulīs. Alioquī frūstrā audierō, citius ēlāpsūrum, quam ipse dīcendī fīnem fēceris.
</div>

<div class="line-container" id="Petrus.24">
<div class="line-character">
Petrus
</div>
Istud posteā succīsīvō tempore facitō, nunc audiās modo, nōn omnīnō frūstrā praebītūrus aurēs, ut ipse post sentiēs.
</div>

<div class="line-container" id="Gerbrandus.25">
<div class="line-character">
Gerbrandus
</div>
Recitā.
</div>

<div class="line-container" id="Petrus.26">
<div class="line-character">
Petrus
</div>
Fingitur, ut sciās, singula quaeque scīscitārī quispiam, et ipsa Occāsiō respondēre. Rogāta igitur prīmum quae nam sit, respondet in hunc modum:
<br><br>
<i>Cūncta domāns equidem sum Occāsiō. Cūr age pinnīs<br>
Īnsistis? volvorque ac rotor assidvē.<br>
Cūr gemina in pedibus gestās tālāria? dīcam,<br>
Hūc illūc volucrem mē levis aura rapit.<br>
Tēcta capillitiō faciēs, quidnam admonet? illud,<br>
Quisque ūtī mē, quotiēs offeror, arripiat.<br>
Cūr autem capitis pars postīcāria calvēt?<br>
Quem semel alātīs praeteriīs pedibus,<br>
Is quanquam volet inde citō mē prendere cursū,<br>
Nōn poterit, simul ac vertērō terga virō.</i>
<br><br>
Quīn audī et ipsum Hesiōdum, poētam adeō vetustum, vt ante Euandrī mātrem fuisse crēdiderim, super eādem rē sīc canentem, interprete eōdem Erasmō: <i>Observātō modum, nam rēbus in omnibus illud Optimum erit, sī quis tempus spectāverit aptum.</i> Nunciam age vērō quid ais? Stultum nē et rīdiculum parvīque momentī est, ex quō nōbīs tanta ūtilitās, sī modo advertāmus, efflōrēscit?
</div>

<div class="line-container" id="Gerbrandus.27">
<div class="line-character">
Gerbrandus
</div>
Vidētur sānem nōn nūllīus esse ponderis.
</div>

<div class="line-container" id="Petrus.28">
<div class="line-character">
Petrus
</div>
Quid nōn nūllīus? Nōn rēctē capis. Imō plūrimī. Opportūnitās enim honestō inhonestum, damnō lucrum, voluptātem molestiā, beneficium mūtat maleficiō, et contrā, ut semel dīcam, omnium rērum nātūram pervertit. In adeundō cōnfīciendōque negōtiō plūrimum et praecipuum habet mōmentum.
</div>

<div class="line-container" id="Gerbrandus.29">
<div class="line-character">
Gerbrandus
</div>
Ain' tū?
</div>

<div class="line-container" id="Petrus.30">
<div class="line-character">
Petrus
</div>
Sīc est.
</div>

<div class="line-container" id="Gerbrandus.31">
<div class="line-character">
Gerbrandus
</div>
Quī istud plēnius intelligam, quod dīcis?
</div>

<div class="line-container" id="Petrus.32">
<div class="line-character">
Petrus
</div>
Vīs tibi commōnstrem ex lucrō damnum fierī, nōn observātā opportūnitāte?
</div>

<div class="line-container" id="Gerbrandus.33">
<div class="line-character">
Gerbrandus
</div>
Equidem volō, modo velīs ipse.
</div>

<div class="line-container" id="Petrus.34">
<div class="line-character">
Petrus
</div>
Nōn loquāmur dē agricultūrā, in quā sī nōn temporī sēmina terrae mandēs, āctum agās et frūstrā sēminēs, atque perinde faciās atque sī lītus arēs, in aquā sēmentem faciās, arēnae sēmina crēdās, crībrō aquam hauriās, et quasi in marī vēneris, aut in āere piscēris. Neque agāmus dē mercātūrā, in quā quī ignōret commoda emendī et distrahendī tempora, sinistrō Mercuriō negōtiētur, nec dextrō Hercule rem faciat. Sed commentēmur et disserāmus dē rēbus ad animum spectantibus, ad quem excolendum nōs sumus accommodātī.
</div>

<div class="line-container" id="Gerbrandus.35">
<div class="line-character">
Gerbrandus
</div>
Ut vīs, et ipse volō. Tuae sententiae suffrāgor. Tuae voluntātī neque hīc neque usquam refrāgābor et adversābor. Tibi accēdam quicquid vōlēs.
</div>

<div class="line-container" id="Petrus.36">
<div class="line-character">
Petrus
</div>
Prīmum igitur hoc abs tē scīscitor, num crēdās esse quōsdam commoditātis articulōs, quōs sī nōris et observēs, auspicātō et dextrīs Mūsīs studeās: sīn ignōrēs et praeterlābī sīnās, invītā Minervā et adversō Apolline, ac refrāgrante ingeniō litterīs operam nāvēs?
</div>

<div class="line-container" id="Gerbrandus.37">
<div class="line-character">
Gerbrandus
</div>
Nōn satis assequor, quid rogēs. Amābō tē, dēnuō plānius et rūdius scīscitāre.
</div>

<div class="line-container" id="Petrus.38">
<div class="line-character">
Petrus
</div>
Compendiō dīcam et paucīs. Putās nē aliud aliō ad ōcium litterārium aptius et accommodātius esse tempus? an crēdis quaelibet tempora Mūsīs aequē amīca atque dextra?
</div>

<div class="line-container" id="Gerbrandus.39">
<div class="line-character">
Gerbrandus
</div>
Parum sciō, quid putem aut respondeam. Sī per tempus licēret, aliquantisper mēcum animō voluere, et diūtiusculā meditātiōne responsiōnem excūdere, forte superīs admīniculantibus invenīrem quid respondērem. Nunc quid respōnsū et audītū dīgnum nōn praemeditātus dīcam, cum mihi nōn sit ingenium ita in numerātō, in prōmptū, et extemporāle, atque tibi, quem sine assentātiōne extrā omnem ingeniī āleam positum et aliōrum relātū dīdicī, et ipsā rē nōn semel comperī?
</div>

<div class="line-container" id="Petrus.40">
<div class="line-character">
Petrus
</div>
Haud equidem tālī mē dīgnor honōre.
</div>

<div class="line-container" id="Gerbrandus.41">
<div class="line-character">
Gerbrandus
</div>
Loquor ex animō quod sentiō. Dīc potius ipse, quod rogās, obsecr ō, nē tempus frūstrā conterāmus, et commodīs cōnfābulandī spāciīs exclūdāmur.
</div>

<div class="line-container" id="Petrus.42">
<div class="line-character">
Petrus
</div>
Age, quandō ita iubēs, dīcam. Utrum tibi grātius et opportūnius studiō vidētur, noctis intempestae somnō cadentibus oculīs, an diēī tempus? vespertīnum seu pōmerīdiānum saburrātō ventre, an iēiūniō adhūc stomachō antelūcānum vel antemeridīānum? hībernum, quandō saeviente gelicīdiō et rigentibus membrīs vix esse queās ā splendidō focō sēmōtus, an vērnum seu aestīvum? dēnique senīle, quandō senectō et dēfectō corpore, vīribusque animī tābēscentibus et effoetīs vesperāverit aetās, an iuvenīle vigentibus atque flōrentibus adhūc omnibus?
</div>

<div class="line-container" id="Gerbrandus.43">
<div class="line-character">
Gerbrandus
</div>
In prōmptū responsiō est, quandō tam apertā et dīstīnctā interrogātiōne ūteris, nempe haec illīs vidērī magis secunda et commoda studiīs.
</div>

<div class="line-container" id="Petrus.44">
<div class="line-character">
Petrus
</div>
Quid igitur, sī et iuventā et virīlī aetāte praeterlāpsā, seniō iam ingravēscente, tum dēmum studēre incipiās?
</div>

<div class="line-container" id="Gerbrandus.45">
<div class="line-character">
Gerbrandus
</div>
Inauspicātum istud fuerit.
</div>

<div class="line-container" id="Petrus.46">
<div class="line-character">
Petrus
</div>
Vidēs igitur luce clārius, quam sit ūtile, quam frūctuōsum, quantum operae pretium, studendī occāsiōnem semel nātam urgēre, et nōn patī praeterīre: contrā quam inūtile, ōcium litterārum, cuī datus es, nunc flōrentibus annīs postpōnere lūsibus, et in maiōrem seu vīrilem, aut quod inauspicātius est, in senīlem aetātem quasi in hȳperborētaea usque comperendināre, et tum dēmum post Panathenaea, post Pȳthia, et post festum, quod dīcitur, venīre.
</div>

<div class="line-container" id="Gerbrandus.47">
<div class="line-character">
Gerbrandus
</div>
Profectō nisi nunc videam, in sōle calīgem, et exortō merīdiē, accēnsāque lūcernā plānem caecutiam.
</div>

<div class="line-container" id="Petrus.48">
<div class="line-character">
Petrus
</div>
Hēus Petre, velim tibi vacet, ūnus adhūc mihi restat scrupulus, quem sī mihi quoque eādem disserendī quā valēs dexteritāte eximās, fēceris mihi rem grātissimam, tibīque grātiam immortālem apud mē prōmereāris.
</div>

<div class="line-container" id="Gerbrandus.49">
<div class="line-character">
Gerbrandus
</div>
Quisnam iste scrupulus?
</div>

<div class="line-container" id="Petrus.50">
<div class="line-character">
Petrus
</div>
Docuisti mē pulchrē, cuius beneficiī numquam obrēpet mihi oblīviō, virtūtem esse scientiīs et artibus meliōrem et maiōrī sēdulitāte quaerēndam. Auveō similiter scīre, num virtūte sit melius, et maiōrī studiō prōsequendum.
</div>

<div class="line-container" id="Gerbrandus.51">
<div class="line-character">
Gerbrandus
</div>
Dīcam paucīs. In hōc saeculō nihil virtūtis officiō praeclārius, nihil dulcius mente sibi cōnsciā rēctī. Quā dē rē sī vōlēs praelegam tibi quoque brevem epistolam annīs superiōribus scrīptam ad quendam iam tum rūdem adhūc parumque latīnum, nunc vērō latīnissimum et ēloquentissimum et virtūtis cultōrem summum.
</div>

<div class="line-container" id="Petrus.52">
<div class="line-character">
Petrus
</div>
Quidnī velim? maximō istud opere et cupiō et precor faciās. Sed age, quisnam est ad quem scrīpserās?
</div>

<div class="line-container" id="Gerbrandus.53">
<div class="line-character">
Gerbrandus
</div>
Nicolaus Iacobaeus Roterodāmus senior.
</div>

<div class="line-container" id="Petrus.54">
<div class="line-character">
Petrus
</div>
Dīgnus ad quem magnifica scrīpta dentur.
</div>

<div class="line-container" id="Gerbrandus.55">
<div class="line-character">
Gerbrandus
</div>
Sed audī quid scrīpserim, et quantō compendiō multa perstrīnxerim. [<i>Longam epistolam dē vēra voluptāte et virtūte legit</i>]
</div>

<div class="line-container" id="Petrus.56">
<div class="line-character">
Petrus
</div>
Magnificum sānē epistōlium argūmentī praeclārī nōn male collocāstī, nec sterilī harēnae mandāstī sēmina tam pretiōsa, neque inānēs, quod dīcitur culmōs excussistī.
</div>

<div class="line-container" id="Gerbrandus.57">
<div class="line-character">
Gerbrandus
</div>
Id gaudeō.
</div>

<div class="line-container" id="Petrus.58">
<div class="line-character">
Petrus
</div>
Concēde mihi dēscrībendum, ubī dēscrīpserō memōriter ediscam.
</div>

<div class="line-container" id="Gerbrandus.59">
<div class="line-character">
Gerbrandus
</div>
Parum istud fuerit, nisi mōribus quoque et bene beātēque vīvendō exprimās.
</div>

<div class="line-container" id="Petrus.60">
<div class="line-character">
Petrus
</div>
Istud quoque redditum cūrābō.
</div>

<div class="line-container" id="Gerbrandus.61">
<div class="line-character">
Gerbrandus
</div>
Sī fēceris, rem fēceris maximē tibi frūgiferam futūram.
</div>

<div class="line-container" id="Petrus.62">
<div class="line-character">
Petrus
</div>
Superīs aspīrantibus operam dabō.
</div>

<div class="line-container" id="Gerbrandus.63">
<div class="line-character">
Gerbrandus
</div>
Accipe, et valē.
</div>

<div class="line-container" id="Petrus.64">
<div class="line-character">
Petrus
</div>
Valē quoque.
</div>

{% assign prev_sequence = page.sequence | minus: 1 %}
{% assign next_sequence = page.sequence | plus: 1 %}
{% assign files = site.html_pages | where_exp: "page", "page.path contains 'files/'" %}
{% assign neighbors = files | where: "type", "Colloquium" | where: "author", page.author | where: "collection", page.collection %}
{% assign prev_page = neighbors | where: "sequence", prev_sequence | first %}
{% assign next_page = neighbors | where: "sequence", next_sequence | first %}

<div class="nav-buttons">
<a href="{{ prev_page.url }}" class="nav-button nav-back">⟵ Previous</a>
<a href="{{ next_page.url }}" class="nav-button nav-next">Next ⟶</a>
</div>
</div>
</body>