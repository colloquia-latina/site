---
title: Praetextata Latine Loquendi Ratio - Colloquium Trīcēsimum Prīmum
subtitle: Dē Aprosdionysa, sīve Absurda IX
type: Colloquium
author: Duncanus
topic: Rhetorical Exercise, Honor of Study
difficulty: Advanced
sequence: 31
character_count: 2
permalink: /duncanus/praetextata-ratio-colloquium-tricesimum-primum/
---

<!DOCTYPE html>

<head>
<title>{{page.title}}</title>
<meta name="viewport" content="width=device-width, initial-scale=1.0" />
<link rel="icon" type="image/x-icon" href="/images/favicon.ico" />
<link rel="stylesheet" href="/style-reading.css" />
<link rel="stylesheet" href="/style-common.css" />
<link rel="stylesheet" href="/w3.css" />
</head>

<body>
<div class="w3-top">
<div class="w3-bar w3-black">
<a href="/" class="w3-bar-item w3-button w3-mobile"
><b>Colloquia Latina</b></a
>
<a
href="{{ site.baseurl }}/{{ page.author | downcase | replace: ' ', '-' }}/"
class="w3-bar-item w3-button w3-mobile"
>{{ page.author }}</a
>
<div class="w3-bar-item w3-mobile w3-center"><i>{{ page.title }}</i></div>
</div>
</div>
<div style="height: 3em"></div>

<div class="main-content">
<h1>{{page.title}}</h1>
<h3>{{page.subtitle}}</h3>

<div class="characters">
Persōnae:<br>
Cornēlius Frānciscī Oleārius Amstelredāmus, Nicolaus Matthīae Zūderguoldānus
</div>

<div class="line-container" id="Cornelius.1">
<div class="line-character">
Cornēlius
</div>
Hēus Nicolae, quid age succīsīvīs hīsce et fēriātīs stat facere hōrīs?
</div>

<div class="line-container" id="Nicolaus.2">
<div class="line-character">
Nicolaus
</div>
Quid es author faciendī? Quid faciendum suādēs?
</div>

<div class="line-container" id="Cornelius.3">
<div class="line-character">
Cornēlius
</div>
Nesciō quid tibi sim author, quid suādeam. Quid sī lēgitimīs et ōrdināriīs solūtī studiīs, tractēmus extrāōrdināria aliqua, nōn minus forte nōbīs ex ūsū futūra, quam quae sunt ōrdināta, et ā praeceptōribus praefīxa?
</div>

<div class="line-container" id="Nicolaus.4">
<div class="line-character">
Nicolaus
</div>
Placet, faciāmus quod iubēs. Tuae libīdini nōn adversābor, modo ex rē nostrā fuerit, quod iubēbis.
</div>

<div class="line-container" id="Cornelius.5">
<div class="line-character">
Cornēlius
</div>
Quid sī faciāmus perīculum, quantum prōmōverīmus in Latīnae facundiae studiō? et quid extemporālī dictiōne valeāmus? quid ex tempore dīcendō praestāre queāmus?
</div>

<div class="line-container" id="Nicolaus.6">
<div class="line-character">
Nicolaus
</div>
Quō pactō vīs istud perīclitēmur?
</div>

<div class="line-container" id="Cornelius.7">
<div class="line-character">
Cornēlius
</div>
Sūmāmus aliquod thēma, nisi tū aliā et meliōrī sententiā teneāris, quod contendāmus in variās quasi Prōtea quempiam mūtāre formās, variīs ēloquī latīnī convēstīre schēmatis, variō cultū induere prō suā quisque ingeniī dexteritāte et prōmptitūdine.
</div>

<div class="line-container" id="Nicolaus.8">
<div class="line-character">
Nicolaus
</div>
Perplacet. sūmāmus. Nihil recūsō. Nihil dētrectō, quod modo studiīs nostrīs sit frūgiferum futūrum, quod nostrās Camoenās exōrnet et locuplētet.
</div>

<div class="line-container" id="Cornelius.9">
<div class="line-character">
Cornēlius
</div>
Sine dubiō exōrnābit dītābitque.
</div>

<div class="line-container" id="Nicolaus.10">
<div class="line-character">
Nicolaus
</div>
Sed quōmodo certābimus? Cuī nostrum prior ceciderit loquendī prōvincia, vīs ille suīs partibus continentī dictiōne perfungātur, dōnec frīxerit, et verbīs dēstituātur, ut ubī trādiderit alterī suam lampada dīcendī, tum dēmum nōn liceat sibi, sī quid praetereā in mentem vēnerit, prōmere et in medium afferre: an māvīs alternīs vicibus ūtāmur, per vicēs loquāmur?
</div>

<div class="line-container" id="Cornelius.11">
<div class="line-character">
Cornēlius
</div>
Alternīs dīcāmus. Amant alterna Camoenae. Alioquī sī istō modō, quō tū dīcis, agendum foret, ut postquam alter suō dīcendī mūnere dēfūnctus esset, tum dēmum alter loquendī prōvinciam susciperet, et dictiōnis suae prīncipium iaceret, mallem mihi priōrēs dīcendī vicēs obtingere.
</div>

<div class="line-container" id="Nicolaus.12">
<div class="line-character">
Nicolaus
</div>
Rēctē dīcis, loquāmur vicibus, vicissim agāmus, ut sit utrīusque sors aequa.
</div>

<div class="line-container" id="Cornelius.13">
<div class="line-character">
Cornēlius
</div>
Sī vidētur, dēsūmāmus hoc in aliam et aliam faciēm trānsformāndum: <i>Mūsicam docet amor</i>. vel sī māvīs, hoc <i>Paupertās sapientiam sortita est</i>.
</div>

<div class="line-container" id="Nicolaus.14">
<div class="line-character">
Nicolaus
</div>
Neutrum recipiō. Neutrum arridet.
</div>

<div class="line-container" id="Cornelius.15">
<div class="line-character">
Cornēlius
</div>
Quī dum? Quid ita? videntur tibi haec aliīs graviōra, et trānsformātū difficiliōra, quae Cerberī īnstar, omnem Heterōseōs et Enallāgēs lūcem reformīdent?
</div>

<div class="line-container" id="Nicolaus.16">
<div class="line-character">
Nicolaus
</div>
Ista mē ratiō nihil movet. Possunt ista sine dubiō varium induere cultum, variīsque exōrnārī colōribus, sī tentāre velim. Vīs dīcam, quid suspicor? Tū mihi vidēris ista praemeditātus mē nihil praemeditātum quasi Canthērium, quod dīcitur, in fossā prōvocāre. Prōvocēmus potius eques equitem in apertum campum, et paribus congrediāmur armīs. Prōpōnam potius ego nōbīs thēma, quod neutrīus studiō sit anteā cultum, quod ad neutrīus incūdem vēnerit umquam.
</div>

<div class="line-container" id="Cornelius.17">
<div class="line-character">
Cornēlius
</div>
Sinistrā profectō et inīqvā dūceris suspīciōne.
</div>

<div class="line-container" id="Nicolaus.18">
<div class="line-character">
Nicolaus
</div>
Quid faciās? nōn possum nunc animō imperāre meō, ut aliter atque dīxī suspicer.
</div>

<div class="line-container" id="Cornelius.19">
<div class="line-character">
Cornēlius
</div>
Quid istud? Prōpōne quodvīs, equidem nihil dētrectō, veniam quōcunque vocāris. Quemcunque praefīxeris scopum, istūc mea dīrigam tēla. Quid arrodis ungvēs? Quīn prōpōnis?
</div>

<div class="line-container" id="Nicolaus.20">
<div class="line-character">
Nicolaus
</div>
Quaeritem prīmulum.
</div>

<div class="line-container" id="Cornelius.21">
<div class="line-character">
Cornēlius
</div>
Quid diū quaesītō opus?
</div>

<div class="line-container" id="Nicolaus.22">
<div class="line-character">
Nicolaus
</div>
Putās mihi memoriam ita in numerātō, et in prōmptū sitam, ut ēvestīgiō quidlibet succurrat nihil mihi commeditātō? Certē nostra vēna ingeniolī nōn tam largiter fluit. Nōn est mihi tam exprōmpta et extemporālis memoria.
</div>

<div class="line-container" id="Cornelius.23">
<div class="line-character">
Cornēlius
</div>
Imō tibi prōmptior est quam mihi, dīcās quidlibet. Ūberiōrī tuum ingenium fluit canālī quam meum, ut nōn semel rē ipsā comperī. Sed valeant haec verba. Prōme sī quod habēs thēma, sīn minus, trāde mihi tuās prōmendī partēs, ad prōpōnendum habeam ego portīsculum.
</div>

<div class="line-container" id="Nicolaus.24">
<div class="line-character">
Nicolaus
</div>
Hem ōciōsus es. Habeō. <i>Studēre est honōrīficum.</i>
</div>

<div class="line-container" id="Cornelius.25">
<div class="line-character">
Cornēlius
</div>
Accipiō. Sed uter prior suum ēiaculābitur tēlum?
</div>

<div class="line-container" id="Nicolaus.26">
<div class="line-character">
Nicolaus
</div>
Rogās, cum ego iaculātus sim modo? Quid? stupent tibi aurēs, ut audītū nihil hauriās? Nihil audīstin?
</div>

<div class="line-container" id="Cornelius.27">
<div class="line-character">
Cornēlius
</div>
Quid audīssem?
</div>

<div class="line-container" id="Nicolaus.28">
<div class="line-character">
Nicolaus
</div>
Quod dīxī.
</div>

<div class="line-container" id="Cornelius.29">
<div class="line-character">
Cornēlius
</div>
Quid dīxistī?
</div>

<div class="line-container" id="Nicolaus.30">
<div class="line-character">
Nicolaus
</div>
Studēre honōrīficum esse. Modo dīxistī tibi bene sēdēre thēma hoc. Quid? canis palīnōdiam? resilīs dictō?
</div>

<div class="line-container" id="Cornelius.31">
<div class="line-character">
Cornēlius
</div>
Haudquāquam resiliō. Māneō dictīs.
</div>

<div class="line-container" id="Nicolaus.32">
<div class="line-character">
Nicolaus
</div>
Respondē igitur mūtātīs verbīs.
</div>

<div class="line-container" id="Cornelius.33">
<div class="line-character">
Cornēlius
</div>
Hem respondeō. Studēre est honestum.
</div>

<div class="line-container" id="Nicolaus.34">
<div class="line-character">
Nicolaus
</div>
Studium honestat suōs cultōrēs.
</div>

<div class="line-container" id="Cornelius.35">
<div class="line-character">
Cornēlius
</div>
Studium decorat suī amātōrēs.
</div>

<div class="line-container" id="Nicolaus.36">
<div class="line-character">
Nicolaus
</div>
In honōre habētur quī studuerit.
</div>

<div class="line-container" id="Cornelius.37">
<div class="line-character">
Cornēlius
</div>
Honōre ōrnātur et extollitur, quī studium coluerit.
</div>

<div class="line-container" id="Nicolaus.38">
<div class="line-character">
Nicolaus
</div>
Honōrificē sē gerit, quī Mūsās colit.
</div>

<div class="line-container" id="Cornelius.39">
<div class="line-character">
Cornēlius
</div>
Honōrābilem reddunt studia suum cultōrem.
</div>

<div class="line-container" id="Nicolaus.40">
<div class="line-character">
Nicolaus
</div>
Iacet ubīque, quī nōn pollet ērudītiōne.
</div>

<div class="line-container" id="Cornelius.41">
<div class="line-character">
Cornēlius
</div>
Humilibus ēmergunt locīs quī plūrima valent scientiā.
</div>

<div class="line-container" id="Nicolaus.42">
<div class="line-character">
Nicolaus
</div>
Honestī sunt Mūsārum cultōrēs.
</div>

<div class="line-container" id="Cornelius.43">
<div class="line-character">
Cornēlius
</div>
Honōrābilēs sunt litterārum amātōrēs.
</div>

<div class="line-container" id="Nicolaus.44">
<div class="line-character">
Nicolaus
</div>
Sed hēus Cornēlī praemonītō opus est, nē minūtiās nimis anxiē sectemur, et quāslibet accidentium in prōmptū positōrum facilitātēs superstitiōsē sectemur. Id enim diūturnī fuerit temporis inexplicābilis, inexhaustae et inenōdābilis operae, atque frūctus nōn ita magnī.
</div>

<div class="line-container" id="Cornelius.45">
<div class="line-character">
Cornēlius
</div>
Subscrībō tuae sententiae, tū modo perge.
</div>

<div class="line-container" id="Nicolaus.46">
<div class="line-character">
Nicolaus
</div>
In nūllō pretiō est quī sē litterāriō negōtiō nōn dēvōvit.
</div>

<div class="line-container" id="Cornelius.47">
<div class="line-character">
Cornēlius
</div>
In nūllō honōre est, quī litterāriō ōciō nōn ēvāsit celeber.
</div>

<div class="line-container" id="Nicolaus.48">
<div class="line-character">
Nicolaus
</div>
Nūmerus est, quī illitterātō vel ōciō vel negōtiō suam aetātem trīverit.
</div>

<div class="line-container" id="Cornelius.49">
<div class="line-character">
Cornēlius
</div>
Nūllō locō, nūllō numerō habētur, quī litterāriō studiō sē nōn excoluerit.
</div>

<div class="line-container" id="Nicolaus.50">
<div class="line-character">
Nicolaus
</div>
Obscūrus et est et aetātem manēbit, quī studiīs nōn ēvāserit illūstris.
</div>

<div class="line-container" id="Cornelius.51">
<div class="line-character">
Cornēlius
</div>
Nūllā dīgnitāte cōnspicuus vel est, vel erit umquam, quī sē litterāriō ōciō nōn nōbilitārit.
</div>

<div class="line-container" id="Nicolaus.52">
<div class="line-character">
Nicolaus
</div>
Honōra est exīstimātiō et fāma studiōsōrum.
</div>

<div class="line-container" id="Cornelius.53">
<div class="line-character">
Cornēlius
</div>
Honōrāriīs mūneribus quī colantur, dīgnī sunt studiōsī et doctī.
</div>

<div class="line-container" id="Nicolaus.54">
<div class="line-character">
Nicolaus
</div>
Nūllō nōn honestāmentō litterātūra splendet.
</div>

<div class="line-container" id="Cornelius.55">
<div class="line-character">
Cornēlius
</div>
Omnī dīgnitāte refulget litterātus.
</div>

<div class="line-container" id="Nicolaus.56">
<div class="line-character">
Nicolaus
</div>
Solida vēraque est glōria litterātōrum.
</div>

<div class="line-container" id="Cornelius.57">
<div class="line-character">
Cornēlius
</div>
Ingeniī studiīs excultī glōria nōn moritur umquam aut intercidit.
</div>

<div class="line-container" id="Nicolaus.58">
<div class="line-character">
Nicolaus
</div>
Nūllā oblīviōne obruitur laus et honor eius, quem studia celebrārint.
</div>

<div class="line-container" id="Cornelius.59">
<div class="line-character">
Cornēlius
</div>
Immortālitāte nōminis flōret, quī excultus ēvāserit et illūstris studiō.
</div>

<div class="line-container" id="Nicolaus.60">
<div class="line-character">
Nicolaus
</div>
Glōriōsē triumphat, quī cyclopaediam absolverit.
</div>

<div class="line-container" id="Cornelius.61">
<div class="line-character">
Cornēlius
</div>
Illūstria sunt et praeclāra studiōsōrum facta.
</div>

<div class="line-container" id="Nicolaus.62">
<div class="line-character">
Nicolaus
</div>
Nōminis celebritāte fulget, quem studia illūstrārint.
</div>

<div class="line-container" id="Cornelius.63">
<div class="line-character">
Cornēlius
</div>
Honōris amplitūdine celebrātur, quī litterīs ēvāserit cōnspicuus.
</div>

<div class="line-container" id="Nicolaus.64">
<div class="line-character">
Nicolaus
</div>
Neglecta studia grande ferunt ūnā cum damnō dedecus, culta vērō multum adferunt decus multumque ēmolūmentum.
</div>

<div class="line-container" id="Cornelius.65">
<div class="line-character">
Cornēlius
</div>
Studendī occāsiō praeterita magnō et dedecōrī est et damnō, observāta vērō multum et frūctus et honōris adfert.
</div>

<div class="line-container" id="Nicolaus.66">
<div class="line-character">
Nicolaus
</div>
Artium studiōsīs dīgnitātem nōn parvam conciliant studia.
</div>

<div class="line-container" id="Cornelius.67">
<div class="line-character">
Cornēlius
</div>
Ex nūllō quantumvīs inexhaustō negōtiō, tantum est ēmolūmentī, quantum (mihi crēde) ex litterāriō ōciō honestāmentī.
</div>

<div class="line-container" id="Nicolaus.68">
<div class="line-character">
Nicolaus
</div>
Quibus sēdula est cum Mūsīs cōnsuētūdō, iī, velint nōlint ōsōrēs, ad summum decus aspīrant et pertingunt.
</div>

<div class="line-container" id="Cornelius.69">
<div class="line-character">
Cornēlius
</div>
Summam meruērunt laude corōnam, quibus fuit cum Minervā assidvum commercium.
</div>

<div class="line-container" id="Nicolaus.70">
<div class="line-character">
Nicolaus
</div>
Quī sē cunque accommodant studiō litterāriō, laudem inveniant oportet et amīcōs nōn paucōs.
</div>

<div class="line-container" id="Cornelius.71">
<div class="line-character">
Cornēlius
</div>
Summā semper erit laude canendus, et ad astra ferendus, nōn quī Bacchicā ēbrietāte, aut Venereā libīdine miserum hoc trādūxerit aevum, sed quī Palladiā ingeniī industriā atque studiōrum clāritāte, immortālem suī memoriam posterīs relīquerit.
</div>

<div class="line-container" id="Nicolaus.72">
<div class="line-character">
Nicolaus
</div>
Honōre amplissimō semper exōrnat suōs amātōrēs et assectātōrēs Minerva.
</div>

<div class="line-container" id="Cornelius.73">
<div class="line-character">
Cornēlius
</div>
Honōribus crēscunt et augentur nōn vulgāribus, quī sua ingenia dīvīnārum hūmānārumque disciplīnārum cultū et decōre exōrnant.
</div>

<div class="line-container" id="Nicolaus.74">
<div class="line-character">
Nicolaus
</div>
Quī deās esse finxerant antīquitus Camoenās, quid aliud adumbrārunt, quam quod in dīvōs ēvādant, quī studia syncrē tractent?
</div>

<div class="line-container" id="Cornelius.75">
<div class="line-character">
Cornēlius
</div>
Mēns hominis nūllā studiōrum assiduītāte culta, nūllō disciplīnārum sēmine imbūta et īnsita, quemadmodum ager dēsitus et incultus, nōn potest nōn ignōrantiae atque errōrum, ut nōn dīcam scelerum et īnfāmiae vepribus obdūcī, et conculcāta iacēre. At quam bonārum litterārum cultūrā subāctam et excultam reddiderit, ea clārissimīs tum honestātis tum dīgnitātis exūberet frūctibus necesse est.
</div>

<div class="line-container" id="Nicolaus.76">
<div class="line-character">
Nicolaus
</div>
Quī clārus est ērudītiōne, nōn potest nōn esse praeclārus honōre.
</div>

<div class="line-container" id="Cornelius.77">
<div class="line-character">
Cornēlius
</div>
Quem suīs dōtibus Pallas locuplētārit, honōre magnus ēvādit.
</div>

<div class="line-container" id="Nicolaus.78">
<div class="line-character">
Nicolaus
</div>
Amplificātur honōribus, quem ērudītiōnis opīniōne admīrantur suspiciuntque hominēs.
</div>

<div class="line-container" id="Cornelius.79">
<div class="line-character">
Cornēlius
</div>
Ingenia hominum scientiārum cultū splendidō indūta atque exōrnāta, dīgna sunt quae clārēscant ubīque gentium, quae semper in admīrātiōne omnium sint et in pretiō.
</div>

<div class="line-container" id="Nicolaus.80">
<div class="line-character">
Nicolaus
</div>
Quemadmodum quī sē exōrnant splendidīs vestibus, sī in pūblicum prōdeant, omnibus et admīrātiōnī sunt et honōrī. Contrā quī lacerīs aut squallidīs sub dīvum exeunt vestīmentīs, aut rīdentur et exībīlantur, aut nūllō numerō, nūllōque locō habentur: ita quī sēmet ērudītiōnis clāritāte atque splendōre cōnspicuō illūstrārunt, ab omnibus, ut pār est, suspiciuntur, et summō honōre prō meritīs observantur, cum interim amūsī, indoctī et invenūstī aut iacent et dēspectuī sunt, aut nōn admodum magnificī habentur, nisi ā suae farīnae hominibus litterārum ōsōribus, quae glōria fragilis est, et ēvanida brevī futūra.
</div>

<div class="line-container" id="Cornelius.81">
<div class="line-character">
Cornēlius
</div>
Quī prae suīs maiōribus artium līberālium splendōre et lūce sua ingenia illūstrārunt magis, iī nōn modo suīs prōgenitōribus clāritāte ingeniī praelūcent, sed et sunt tōtius pene mundī lūmina quaedam, et omnium oculīs in sē coniectīs venerātiōne magnā et observātiōne summā afficiuntur.
</div>

<div class="line-container" id="Nicolaus.82">
<div class="line-character">
Nicolaus
</div>
Quemadmodum mundī oculus Sōl, nōn modo sī suīs partibus līberē, et nōn alicunde praepedītus fungātur, sed etiam sī nubibus aut nebulīs lateat obductus, tōtum tamen mundum suīs radiīs collūstrat, et ab omnibus tenebrās exōsīs, iam ortus laetīs excipitur aspectibus, et in observābilī habētur admīrātiōne, nisi forte, quibus oculōrum aciēs tenebrīs assuēta, vel obtūsa sit, vel dolōre aliquō affecta. Ita et litterātī suae ērudītiōnis lūmine nōn modo terrārum orbem illūstrant, sed et in admīrātiōnem et observantiam suī trahunt, praesertim quibus sit mēns sāna in corpore sānō.
</div>

<div class="line-container" id="Cornelius.83">
<div class="line-character">
Cornēlius
</div>
Quid sī tandem receptuī canāmus? fīnemque commentandī faciāmus? Nam omnium rērum satietās. Nē nimis longē prōgressī, cōgāmur vel dēfectī vēribus turpiter in mediō cursū subsistere, et ruptīs fūnibus volentēs nōlentēs inglōriī et rīdiculī vēla vertere, vel eandem saepius incūdem tundere, seu eandem cantilēnam iterum atque iterum repetendō tandem audīre illud. <i>Crambebīs positā mors.</i> Nisi forte dīcās, cum sōlī sine arbitrīs commentēmur inter nōs, nōn esse nōbīs cuiusquam metuendam cēnsūram. Nēmō enim nōs īnsequitur.
</div>

<div class="line-container" id="Nicolaus.84">
<div class="line-character">
Nicolaus
</div>
Imō cōnsilium optimum est, ut in tempore cessēmus. Nam ut Horātiō quondam, ita etiam, <i>Est mihi, pūrgātam crebrō quī persōnat aurem, Solve senēscentem mātūre sānus equum, nē Peccet ad extrēmum rīdendus et īlia dūcat.</i> Nam licet nēmō nōs hīc exaudiat, quī tandem, sī turpiter subticeāmus, et ex haustī nostram īnfantiam prōdāmus, alibī nōs trādūcat et rīdendōs propīnet: praestat tamen ita nōs semper comparēmus, ut nihil umquam sōlī factitēmus, cuius nōs pudeat āctī in pūblicō, exceptīs, quae necessitās nātūrae, et honestātis decus cēlanda iubent.
</div>

<div class="line-container" id="Cornelius.85">
<div class="line-character">
Cornēlius
</div>
Bene monēs, cuius monitī nōn facile oblīviscar. Cōnsultissimum ergō vidētur, ut ipse quī prior huius dissertātiōnis auspicium dedī, prior etiam fīnem impōnam: quī prīmam manum anteā, idem extrēmam posteā addam: quī prīmum iēcī initium commentātiōnis, idem colophonem addam, et suprēmum fastīgium, et rem ad umbīlicum dūcam.
</div>

<div class="line-container" id="Nicolaus.86">
<div class="line-character">
Nicolaus
</div>
Nōn incōnsultum vidētur. Fiat ita.
</div>

<div class="line-container" id="Cornelius.87">
<div class="line-character">
Cornēlius
</div>
Claudam igitur hoc distichō:
<br><br>
<i>Dīgnus honōribus est, coelō aequiparandus et astrīs,<br>
Quem sua doctrīnae glōria nōbilitat.</i>
</div>

<div class="line-container" id="Nicolaus.88">
<div class="line-character">
Nicolaus
</div>
Velim mihi per tē liceat addere alterum quoque distichon, quod mihi mea Mūsa, quā est ergā mē benīgnitāte, nē vidērer asymbolus abīre, ex tempore dictāvit.
</div>

<div class="line-container" id="Cornelius.89">
<div class="line-character">
Cornēlius
</div>
Sī vōlēs, adīce duo: lubentī animō et prōnīs auribus audiam.
</div>

<div class="line-container" id="Nicolaus.90">
<div class="line-character">
Nicolaus
</div>
<i>Cūncta hominum in mundō mortālia facta peribunt,<br>
Doctrīna et virtūs nōn peritūra vigent:<br>
Ēvehit ad coelum virtūs, doctrīna refulget,<br>
Hīc illīcque astrīs aequiparāta micat.</i>
</div>

<div class="line-container" id="Cornelius.91">
<div class="line-character">
Cornēlius
</div>
Nunc missa hoc faciāmus, et abeāmus, quisque quō sua vocant ipsum negōtia.
</div>

<div class="line-container" id="Nicolaus.92">
<div class="line-character">
Nicolaus
</div>
Sed quō tē nunc cōnferēs?
</div>

<div class="line-container" id="Cornelius.93">
<div class="line-character">
Cornēlius
</div>
Quō, nisi in mūsaeum meōs ad mūtōs magistrōs?
</div>

<div class="line-container" id="Nicolaus.94">
<div class="line-character">
Nicolaus
</div>
Illīc offendēs Martīnum Gēlānum nesciō quid āctitantem: nisi quod vidēbātur, cum illinc excēderem, nōnnullās revoluere atque relegere litterās, nesciō quō missās, autunde prōfectās.
</div>

<div class="line-container" id="Cornelius.95">
<div class="line-character">
Cornēlius
</div>
Cōniciō litterās esse et patris eius ad ipsum et ipsīus ad patrem suum, quārum sciō hāc aestāte aliquot ultrō citrōque missās. Adibō et postulābō legendās. Nunc enim mihi amīcior est quam hāctenus, nec facile negābit, quod petierō. Nūper fuerat mihi nōnnihil offēnsus. Sed illa īra iam nunc deferbuit atque dēsaevīit.
</div>

<div class="line-container" id="Nicolaus.96">
<div class="line-character">
Nicolaus
</div>
Ego in prātum excurram, prōvīsūrus quid Nicolaus Amstelredāmus noster, et Andrēās Guīcānus agitent, quī modo sē contulērunt in pāscuam.
<br><br>
<i>Salvē igitur mī Nicolēos dulcibime rērum,<br>
Mēque fāvōre tuō, quod facis, usque colē.</i>
</div>

<div class="line-container" id="Cornelius.97">
<div class="line-character">
Cornēlius
</div>
<i>Tū quoque Cornēlī mī perspectissime Amīce<br>
Usque valē, atque meī semper amōre calē.<br>
Hoc, quia festīnās nimium, tibi carmen amīcum<br>
Nōn satis excoctum, post tua terga dātur.</i>
<br><br>
Abiit, nihil inaudiēns: ego quoque vadō, quō dēcrēveram, vīsūrus quid Martīnus meus in Mūsaeō sōlus agat.
</div>

{% assign prev_sequence = page.sequence | minus: 1 %}
{% assign next_sequence = page.sequence | plus: 1 %}
{% assign files = site.html_pages | where_exp: "page", "page.path contains 'files/'" %}
{% assign neighbors = files | where: "type", "Colloquium" | where: "author", page.author | where: "collection", page.collection %}
{% assign prev_page = neighbors | where: "sequence", prev_sequence | first %}
{% assign next_page = neighbors | where: "sequence", next_sequence | first %}

<div class="nav-buttons">
<a href="{{ prev_page.url }}" class="nav-button nav-back">⟵ Previous</a>
<a href="{{ next_page.url }}" class="nav-button nav-next">Next ⟶</a>
</div>
</div>
</body>