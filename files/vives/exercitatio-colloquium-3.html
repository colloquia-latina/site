DEDUCTIO AD LUDUM
Personae
Pater, Philoponus ludimagister, Propinquus

Pater
Signa te sacro signo Crucis. Duc nos Iesu Christe sapientissime dementes, potentissime imbecilles. Quaeso, mi Propinque, tu qui es versatus in studiis litterarum, ecquis est in hoc gymnasio optimus institutor puerorum?

Propinquus
Doctissimus quidem Varro, sed diligentissimus et vir probissimus Philoponus<a href="#footnote.0"><sup>(1)</sup></a>, nec eruditionis aspernandae. Habet Varro scholam frequentissimam, et domi numerosum gregem contubernalium. Philoponus non videtur delectari turba, paucioribus est contentus.

Pater
Hunc malo. Ellum in porticu gymnasii inambulantem. Fili, hoc est formatorium et quasi officina hominum et hic artifex formandi. Adsit tibi Christus, Magister. Aperi caput puer, et flecte poplitem dextrum, sicuti es edoctus: Sta jam rectus.

Philoponus
Prosperus sit nobis omnibus tuus adventus, ecquid rei est?

Pater
Hunc filiolum meum ad te adduco, ut ex belua hominem facias.

Philoponus
Dabo in eam rem operam sedulam. Fiet, revertetur ex pecude homo, ex nequam frugi, et bonus, id vero ne dubitaveris.

Pater
Quanti doces?

Philoponus
Si puer bene proficiat, vili: sin parum, caro.

Pater
Acute hoc dicis, et sapienter, ut omnia. Partiamur inter nos igitur hanc curam: tu ut sedulo instituas, ego ut benigne compensem tuam operam.

(1) Philoponus, penultima brevi, id est, industrius, diligens, laboris amicus; aptum sane nomen Institutori puerorum.