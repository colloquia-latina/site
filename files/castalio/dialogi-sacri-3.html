---
title: Dialogi Sacri - Dialogus Tertius
subtitle: Lōtus. Gen. 18
type: Colloquium
author: Castalio
topic: Waking Up
difficulty: Moderate
sequence: 3
character_count: 9
permalink: /castalio/dialogi-sacri-dialogus-tertius/
---

<!DOCTYPE html>

<head>
    <title>{{page.title}}</title>
    <meta name="viewport" content="width=device-width, initial-scale=1.0">
    <link rel="icon" type="image/x-icon" href="/images/favicon.ico">
    <link rel="stylesheet" href="/style-reading.css">
    <link rel="stylesheet" href="/style-common.css">
    <link rel="stylesheet" href="/w3.css">
    <script src="/scripts/lazysizes.min.js" async=""></script>
</head>

<body>

    <div class="w3-top">
        <div class="w3-bar w3-black">
            <a href="/" class="w3-bar-item w3-button w3-mobile"><b>Colloquia Latina</b></a>
            <a href="{{ site.baseurl }}/{{ page.author | downcase | replace: ' ', '-' }}/"
                class="w3-bar-item w3-button w3-mobile">{{ page.author }}</a>
            <div class="w3-bar-item w3-mobile w3-center"><i>{{ page.title }}</i></div>
        </div>
    </div>
    <div style="height:7em"></div>


    <div class="main-content">
        <h1>{{page.title}}</h1>
        <h3>{{page.subtitle}}</h3>

        <div class="note">
            Abrāhāmus excipit Geniōs hospitiō et Iōva eī prōlem prōmittit, cōnsiliumque suum dē Sodomae ēversiōne
            patefacit. Idem facit deinde Lōtus et ā Geniīs ēripitur ex perīculō.
        </div>

        <div class="characters">
            Persōnae:<br>
            Abrāhāmus, Iōva, Geniī duo, Puer, Sāra, Hagar, Lōtus, Uxor Lōtī, Sodomītānī
        </div>

        <div class="line-container" id="Abrahamus.1">
            <div class="line-character">
                Abrāhāmus
            </div>
            Videō trēs hominēs adversum mē. Nōn dubium est quīn sint dēfessī dē viā, praesertim hōc tantō aestū: quārē
            curram eīs obviam ut retineam eōs apud mē. Domine, sī vīs facere mihi grātissimum, nōlī aliō potius
            dīvertere quam ad mē. Lavābitis pedēs pauculā aquā adhibitā, deinde requiēscētis sub arbore. Ego intereā
            cūrābō vōbīs parandum pānem, ut recreētis animōs vestrōs, deinde pergātis. Haec est vōbīs idōnea causa
            dīvertendī ad mē.
        </div>

        <div class="line-container" id="Genii.2">
            <div class="line-character">
                Geniī
            </div>
            Sīc faciēmus.
        </div>

        <div class="line-container" id="Abrahamus.3">
            <div class="line-character">
                Abrāhāmus
            </div>
            Iam properō in casam. Sāra, sūme properē tria sata farīnae silīgineae, ex quā depstā faciēs pānēs
            subcinerīciōs. Nam adventant nōbīs hospitēs quōs ego volō accipere lautē. Itaque iam currō ad bovīle: volō
            enim mactāre vitulum quō eōs tractem opiparē. Tū intereā cūrā ut nihil dēsit eīs quod opus sit hospitibus.
        </div>

        <div class="line-container" id="Sara.4">
            <div class="line-character">
                Sāra
            </div>
            Fīet. Properā, Hagar, incende ignem, tepefac aquam ad depsendum, dum ego prōmō farīnam. Age iam, dum aqua
            tepefit parā mactram, subige farīnam. Expediāmus omnia quae iussit herus.
        </div>

        <div class="line-container" id="Abrahamus.5">
            <div class="line-character">
                Abrāhāmus
            </div>
            Mactā eum expedītē, puer. Heus, Sāra!
        </div>

        <div class="line-container" id="Sara.6">
            <div class="line-character">
                Sāra
            </div>
            Quid vīs, mī vir?
        </div>

        <div class="line-container" id="Abrahamus.7">
            <div class="line-character">
                Abrāhāmus
            </div>
            Cūrā nōbīs lūculentum focum.
        </div>

        <div class="line-container" id="Sara.8">
            <div class="line-character">
                Sāra
            </div>
            Iam accēnsus est.
        </div>

        <div class="line-container" id="Abrahamus.9">
            <div class="line-character">
                Abrāhāmus
            </div>
            Impōne ahēnum. Volō ego hospitēs meōs cūrārī dīligentissimē atque hūmānissimē. Estne adhūc dētracta pellis
            istī vitulō, puer?
        </div>

        <div class="line-container" id="Puer.10">
            <div class="line-character">
                Puer
            </div>
            Immō iam dissectus est.
        </div>

        <div class="line-container" id="Abrahamus.11">
            <div class="line-character">
                Abrāhāmus
            </div>
            Coniiciāmus haec frusta in ahēnum; subiice tū plūra ligna ut coquantur celerius. Dēspūmā iūs. Hagar, īnstrue
            mēnsam, sed foris in umbrāculō, sub arbore. Nihil libentius quam viātōribus benefaciō, et certē eōs
            negligere inhūmānum est. Hospitēs, omnia sunt parāta; accumbite et vēsciminī laetō animō. Habētis hīc
            būtȳrum, habētis et lac. Bonī cōnsulite quod adest, quodque Deus largītur in praesentiā. Puer, appōne eīs
            vitulīnam.
        </div>

        <div class="line-container" id="Iova.12">
            <div class="line-character">
                Iōva
            </div>
            Ubī est Sāra, uxor tua?
        </div>

        <div class="line-container" id="Abrahamus.13">
            <div class="line-character">
                Abrāhāmus
            </div>
            Adest in tabernāculō.
        </div>

        <div class="line-container" id="Iova.14">
            <div class="line-character">
                Iōva
            </div>
            Cum revīsam tē eādem tempestāte annī quae nunc est, habēbit Sāra, uxor tua, fīlium.
        </div>

        <div class="line-container" id="Sara.15">
            <div class="line-character">
                Sāra
            </div>
            Ha ha hae, rīdiculum! Ego iam viēta sum, et indulgēbō voluptātī scīlicet, cum meus quoque dominus
            cōnsenuerit?
        </div>

        <div class="line-container" id="Iova.16">
            <div class="line-character">
                Iōva
            </div>
            Cūr tandem rīdet Sāra, negāns sē posse pārēre, quia cōnsenuit? Estne aliquid quod Iōva nōn possit efficere?
            Cum revīsam tē, inquam, annō vertente, habēbit Sāra fīlium.
        </div>

        <div class="line-container" id="Sara.17">
            <div class="line-character">
                Sāra
            </div>
            Ego nōn rīsī.
        </div>

        <div class="line-container" id="Iova.18">
            <div class="line-character">
                Iōva
            </div>
            Immō vērō rīsistī. Sed iam pergāmus cōnficere iter reliquum.
        </div>

        <div class="line-container" id="Abrahamus.19">
            <div class="line-character">
                Abrāhāmus
            </div>
            Ego comitābor vōs, nisi molestum est.
        </div>

        <div class="line-container" id="Iova.20">
            <div class="line-character">
                Iōva
            </div>
            Egone ut cēlem Abrāhāmum dē eō quod sum factūrus, ex quō profectūra sit gēns maxima et potentissima, per
            quem omnēs gentēs orbis terrārum sint cōnsecūtūrae fēlīcitātem? Nam certō sciō eum praeceptūrum esse suīs
            līberīs, et porrō suae in posterum stirpī, ut vīvant ex meō praescrīptō, et cōlant iūstitiam atque eius, ut
            ego praestem Abrāhāmō quae prōmīsī eī. Profectō nōn cēlābō. Abrāhāme, volō tibi indicāre quī sim et quō eam.
            Ego sum Iōva. Cum vidērem dissipātōs esse rūmōrēs dē tot tantīsque flāgitiīs Sodomītānōrum et Gomorrhaeōrum,
            statuī dēvenīre hūc et explōrāre utrum sint plānē prōflīgātī, quemadmodum accēpī fāmā et audītiōne, an nōn
            sint.
        </div>

        <div class="line-container" id="Genii.21">
            <div class="line-character">
                Genius
            </div>
            Nōs quidem antecēdāmus.
        </div>

        <div class="line-container" id="Abrahamus.22">
            <div class="line-character">
                Abrāhāmus
            </div>
            Sed quid? Perdēsne etiam bonōs ūnā cum improbīs? Sī erunt quīnquāgintā virī bonī in urbe, an etiam perdēs?
            Neque ignōscēs illī locō propter illōs quīnquāgintā bonōs quī erunt in eō? Absit ut tū sīc faciās ut
            interficiās bonōs cum malīs, sitque eadem condiciō probōrum et improbōrum. Absit ut tū quī moderāris tōtum
            orbem terrārum nōn faciās aequum.
        </div>

        <div class="line-container" id="Iova.23">
            <div class="line-character">
                Iōva
            </div>
            Sī invēnerō in urbe Sodoma quīnquāgintā virōs bonōs, ignōscam tōtī locō propter eōs.
        </div>

        <div class="line-container" id="Abrahamus.24">
            <div class="line-character">
                Abrāhāmus
            </div>
            Faciō fortasse audācter, quī audeam alloquī tē, Dominum meum, ipse pulvis et cinis: sed tamen sī forte
            dēfuerint quīnque dē quīnquāgintā bonīs, an propter quīnque excindēs tōtam urbem?
        </div>

        <div class="line-container" id="Iova.25">
            <div class="line-character">
                Iōva
            </div>
            Nōn ēvertam, sī invēnerō ibi quadrāgintā quīnque virōs bonōs.
        </div>

        <div class="line-container" id="Abrahamus.26">
            <div class="line-character">
                Abrāhāmus
            </div>
            Quid sī quadrāgintā?
        </div>

        <div class="line-container" id="Iova.27">
            <div class="line-character">
                Iōva
            </div>
            Etiam propter quadrāgintā abstinēbō.
        </div>

        <div class="line-container" id="Abrahamus.28">
            <div class="line-character">
                Abrāhāmus
            </div>
            Quaesō nē aegrē ferās, Domine, sī pergō quaerere. Quid sī trīgintā?
        </div>

        <div class="line-container" id="Iova.29">
            <div class="line-character">
                Iōva
            </div>
            Etiam sīc abstinēbō.
        </div>

        <div class="line-container" id="Abrahamus.30">
            <div class="line-character">
                Abrāhāmus
            </div>
            Possim vidērī audācior, quī alloquar Dominum meum. Quid sī vīgintī?
        </div>

        <div class="line-container" id="Iova.31">
            <div class="line-character">
                Iōva
            </div>
            Etiam eōrum causā nōn pervertam.
        </div>

        <div class="line-container" id="Abrahamus.32">
            <div class="line-character">
                Abrāhāmus
            </div>
            Interrogābō tē hoc postrēmum, sī tibi gravis nōn sum: quid sī decem?
        </div>

        <div class="line-container" id="Iova.33">
            <div class="line-character">
                Iōva
            </div>
            Propter decem nōn ēvertam.
        </div>

        <div class="line-container" id="Genii.34">
            <div class="line-character">
                Geniī
            </div>
            Iam advesperāscit, et nōs appropinquāmus urbī.
        </div>

        <div class="line-container" id="Lotus.35">
            <div class="line-character">
                Lōtus
            </div>
            Videō hūc adventāre duōs hospitēs: ībō eīs obviam, ut eōs dēdūcam ad mē. Salvēte, virī praestantissimī.
        </div>

        <div class="line-container" id="Genii.36">
            <div class="line-character">
                Geniī
            </div>
            Salvē et tū, vir hūmānissimē.
        </div>

        <div class="line-container" id="Lotus.37">
            <div class="line-character">
                Lōtus
            </div>
            Petō ā vōbīs ut dīvertāminī in domum meam, ut ibi lōtīs pedibus pernoctētis, crās repetītūrī vestrum iter.
        </div>

        <div class="line-container" id="Genii.38">
            <div class="line-character">
                Geniī
            </div>
            Immō pernoctābimus in forō.
        </div>

        <div class="line-container" id="Lotus.39">
            <div class="line-character">
                Lōtus
            </div>
            At ego nōn patiar. Dīvertiminī ad mē: accipiam vōs, sī nōn lautē, at certē hilarē.
        </div>

        <div class="line-container" id="Genii.40">
            <div class="line-character">
                Geniī
            </div>
            Fortasse erimus tibi gravēs.
        </div>

        <div class="line-container" id="Lotus.41">
            <div class="line-character">
                Lōtus
            </div>
            Iūcundī potius, nē verēminī. Tam mihi erit grātum vōs accipere hospitiō quam esset accipī ā vōbīs, sī istīc
            essem.
        </div>

        <div class="line-container" id="Genii.42">
            <div class="line-character">
                Geniī
            </div>
            Postquam tantopere vīs, nōlumus esse pertinācēs.
        </div>

        <div class="line-container" id="Lotus.43">
            <div class="line-character">
                Lōtus
            </div>
            Ergō sequiminī mē. Hīc est mea domus. Intrāte, quod bonum sit. Uxor, cūrā calefaciendam aquam ad lavandōs
            pedēs hōrum hospitum, et simul cōnfice pānēs coquendōs in focō. Vōs, intereā hīc requiēscite, dum parātur
            cēna. Age iam, uxor, cōnstrue mēnsam, fac ut omnia sint nitidissima, nē quid offendat animōs hōrum.
            Hospitēs, accumbite, ūtiminī laetō animō hīs quae suppeditant nōbīs in praesentiā dīvīnā benignitāte. Sed
            quid? Quem tumultum audiō, uxor? Quis est iste clāmor? Quae turbae excitantur?
        </div>

        <div class="line-container" id="Uxor.44">
            <div class="line-character">
                Uxor Lōtī
            </div>
            Hēī mihi, periimus, mī vir!
        </div>

        <div class="line-container" id="Lotus.45">
            <div class="line-character">
                Lōtus
            </div>
            Quid tandem est malī?
        </div>

        <div class="line-container" id="Uxor.46">
            <div class="line-character">
                Uxor
            </div>
            Tōta cīvitās, mī vir, obsidet aedēs nostrās. Iuvenēs, senēs, dēnique ūniversī circumsident nōs.
        </div>

        <div class="line-container" id="Lotus.47">
            <div class="line-character">
                Lōtus
            </div>
            Valdē vereor quō haec ēvāsūra sint. Sed audiō clāmantēs.
        </div>

        <div class="line-container" id="Sodomitani.48">
            <div class="line-character">
                Sodomītānī
            </div>
            Heus, heus, Lōte, ubi sunt hominēs istī quī vēnērunt ad tē sub noctem? Prōdūc eōs nōbīs, ut eōs cognōscāmus.
        </div>

        <div class="line-container" id="Lotus.49">
            <div class="line-character">
                Lōtus
            </div>
            Ō flāgitium! Sed nē trepidātē, hospitēs, exībō ad eōs et obserābō post mē iānuam. Adsum. Quid clāmātis?
        </div>

        <div class="line-container" id="Sodomitani.50">
            <div class="line-character">
                Sodomītānī
            </div>
            Volumus vidēre hospitēs quī dēversantur apud tē.
        </div>

        <div class="line-container" id="Lotus.51">
            <div class="line-character">
                Lōtus
            </div>
            Obsecrō vōs, frātrēs meī, nē tantum scelus faciātis. Sunt mihi duae fīliae, adhūc ā virīs integrae, eās mālō
            dēdere vestrae libīdinī quam sinere ut quid noceātis hīs hominibus quī commīsērunt sē sub praesidium meī
            tēctī.
        </div>

        <div class="line-container" id="Sodomitani.52">
            <div class="line-character">
                Sodomītānī
            </div>
            Recēde paulisper istūc, ut cōnsultēmus dē istā rē. Quid faciēmus, populārēs? Accipiēmusne puellās eā
            condiciōne ut dīmittāmus iuvenēs?
        </div>

        <div class="line-container" id="Sodomitani.53">
            <div class="line-character">
                Aliī
            </div>
            Nōn est opus longā dēlīberātiōne. Iste ūnus peregrīnātur in nostrā cīvitāte, et nōs reget, sī dīīs placet!
        </div>

        <div class="line-container" id="Sodomitani.54">
            <div class="line-character">
                Sodomītānī
            </div>
            Iam tē, Lōte, peius mulctābimus quam ipsōs, nē tū pūtēs nōs velle subiicī peregrīnīs. Agite, invādāmus eum!
        </div>

        <div class="line-container" id="Genii.55">
            <div class="line-character">
                Geniī
            </div>
            Recipe tē cōnfestim ad nōs, Lōte.
        </div>

        <div class="line-container" id="Lotus.56">
            <div class="line-character">
                Lōtus
            </div>
            Ō facinus audāx! Ō prōflīgātam et perditam nātiōnem! Obserēmus forēs firmissimē.
        </div>

        <div class="line-container" id="Sodomitani.57">
            <div class="line-character">
                Sodomītānī
            </div>
            Effringāmus forēs: occīdāmus istōs advenās, quī cum nusquam possint habitāre, veniunt ad nōs.
        </div>

        <div class="line-container" id="Genii.58">
            <div class="line-character">
                Geniī
            </div>
            Nē trepidā, hospes, nunquam irrumpent nōbīs invītīs.
        </div>

        <div class="line-container" id="Lotus.59">
            <div class="line-character">
                Lōtus
            </div>
            Ō inaudītam nēquitiam! Siccīne hīc violārī hospitēs et peregrīnōs, quōrum iūs dēbet esse sānctissimum?
        </div>

        <div class="line-container" id="Genii.60">
            <div class="line-character">
                Geniī
            </div>
            Sēdā tēipsum. Iam vidēbis ultiōnem praesentem.
        </div>

        <div class="line-container" id="Sodomitani.61">
            <div class="line-character">
                Sodomītānī
            </div>
            Quid est hoc, ō cīvēs? Sumne ego caecus, an obortae sunt tenebrae dēnsissimae?
        </div>

        <div class="line-container" id="Sodomitani.62">
            <div class="line-character">
                Alius
            </div>
            Nesciō quid accidat aliīs, sed ego nōn magis dispiciō oculīs quam calcibus. Ubi est iānua?
        </div>

        <div class="line-container" id="Sodomitani.63">
            <div class="line-character">
                Alius
            </div>
            Cavē, cavē nē incīdās in mē. Hei mihi, frēgī frontem ad parietem.
        </div>

        <div class="line-container" id="Sodomitani.64">
            <div class="line-character">
                Alius
            </div>
            At ego nesciō ubi terrārum sim, neque possum invenīre exitum ex hōc locō, neque ingressum in alium.
        </div>

        <div class="line-container" id="Genii.65">
            <div class="line-character">
                Geniī
            </div>
            Lōte, sī quōs habēs praetereā generōs aut fīliōs aut fīliās, dēnique quōscunque habēs in urbe, ēdūc ex hōc
            locō: nam nōs quidem iam dēlēbimus hunc locum; hūc enim ad hoc ipsum missī sumus ā Iōvā, apud quem increbuit
            tanta importūnitās hōrum.
        </div>

        <div class="line-container" id="Lotus.66">
            <div class="line-character">
                Lōtus
            </div>
            Habeō vōbīs grātiam, quī habeātis ratiōnem nōn sōlum meae salūtis, sed etiam meōrum. Iam adeō eōs.
        </div>

        <div class="line-container" id="Uxor.67">
            <div class="line-character">
                Uxor
            </div>
            Valdē sum sollicita dē meō virō, quī est ēgressus domō: ita cōnscelerātus est hic tōtus populus. Metuō nē
            quid gravius patiātur, etiam ā suīs; nam hodiē nūlla sāncta fidēs est, nē inter frātrēs quidem.
        </div>

        <div class="line-container" id="Lotus.68">
            <div class="line-character">
                Lōtus
            </div>
            Iam redeō.
        </div>

        <div class="line-container" id="Genii.69">
            <div class="line-character">
                Geniī
            </div>
            Quid ēgistī?
        </div>

        <div class="line-container" id="Lotus.70">
            <div class="line-character">
                Lōtus
            </div>
            Vīsus sum iocārī eīs, quōrum salūtī prōvidēbam.
        </div>

        <div class="line-container" id="Genii.71">
            <div class="line-character">
                Geniī
            </div>
            Hominēs sunt dēspērātī. Pereant, quoniam nōlunt servārī. Sed iam dīlūculum est, et tempus admonet ēmigrandum
            esse hinc. Agedum, adiunge tibi uxōrem tuam et duās fīliās, nē adgregēris ad interitum tam perditae
            cīvitātis. Quid cūnctārīs? Nunquam potest nimis mātūrē vītārī perīculum.
        </div>

        <div class="line-container" id="Lotus.72">
            <div class="line-character">
                Lōtus
            </div>
            Atquī nōn vidētur ēmigrandum tam māne.
        </div>

        <div class="line-container" id="Genii.73">
            <div class="line-character">
                Geniī
            </div>
            Atquī nōs nōn sinēmus tē perīre, quīn potius manū ēdūcēmus et tē et tuam coniugem et fīliās. Agite, exeāmus
            ex urbe. Sed cavē, sī tuam vītam amās, nē respiciās post tergum neque usquam morēris in plānitiē. Ēvāde in
            montēs, nē pereās.
        </div>

        <div class="line-container" id="Lotus.74">
            <div class="line-character">
                Lōtus
            </div>
            Petō ā tē, domine, ut remittās hoc mihi, postquam tū prō tuā benignitāte dēvincis mē tantō beneficiō, ut
            cūstōdiās mihi vītam. Certē nōn poterō ēvādere in montēs quīn mē attingat illud malum quō moriar. Sed est
            hīc propinquum oppidum ad cōnfugiendum, in quod quaesō ut liceat mihi ēvādere, et ita cōnsulere vītae meae:
            est sānē perparvum.
        </div>

        <div class="line-container" id="Genii.75">
            <div class="line-character">
                Geniī
            </div>
            Etiam in hāc rē indulgēbō tibi ut nōn ēvertam istud oppidum. Cōnfer tē illō, neque enim licet mihi facere
            quicquam quīn tū eō pervēnerīs.
        </div>

        <div class="note">
            Sententia<br>
            Deus versātur cum piīs eīsque patefacit arcāna sua et eōs remūnerātur et tuētur. Māvult Deus ut
            innumerābilēs impiī vīvant quam ut vel ūnus pius ūnā cum illīs pereat. Maior est Deī in ūnum pium amor quam
            in omnēs impiōs odium, quem quidem eius amōrem dēbent imitārī piī.
        </div>
</body>