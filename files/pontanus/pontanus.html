---
title: Pontanus
type: Author
permalink: /pontanus/
---

<!doctype html>
<html>
  <head>
    <title>{{ page.title }}</title>
    <link rel="icon" type="image/x-icon" href="/images/favicon.ico" />
    <link rel="stylesheet" href="/style-list.css" />
    <link rel="stylesheet" href="/style-common.css" />
    

    <meta name="viewport" content="width=device-width, initial-scale=1.0" />
  </head>

  <body>
    <div class="navbar">
      <div class="navbar-inner">
        <a href="/" class="navbar-item btn">
          <b>Colloquia Latina</b>
        </a>
        <span class="navbar-dynamic">
          <i>{{ page.title }}</i>
        </div>
      </div>
    </div>
    <div style="height: 3em"></div>

    <div class="main-content">
      <a href="/all-authors-list/"> <<< Auctores</a>

      <h1>{{ page.title }}</h1>
      <h2>Index Colloquiorum:</h2>

      <ul>
        {% assign files_list = site.html_pages | where_exp: "page", "page.path
        contains 'files/'" %} {% assign author_pages = files_list | where_exp:
        "page", "page.author == 'Pontanus'" | where_exp: "page", "page.type ==
        'Colloquium'" | sort: "sequence" %} {% for page in author_pages %}
        <li>
          <a href="{{ page.url }}">{{ page.title }}</a>
          <div class="subtitle">{{page.subtitle}}</div>
        </li>
        {% endfor %}
      </ul>

      <div class="note">
        Pontanus, Jacobus, 1542-1626, Progymnasmatum Latinitatis, sive
        Dialogorum Volumen primum. Ed. Adam Sartorius. Ingolstadii. Adam
        Sartorius. 1599. 479 p
        <br />
        Source:
        <a
          href="https://web.archive.org/web/20110705122846/http://www.stoa.org/hopper/text.jsp?doc=Stoa:text:2003.02.0003"
          target="_blank"
          >Stoa.org</a
        >
        <br />
        Thīs version created by Meagan Ayer for Dickinson College Commentariēs,
        2024.
        <br />
        Jacobus Pontanus. Jacobi Pontani de Societate Jesu Progymnasmatum
        Latinitatis, sive Dialogorum Volumen primum, cum annotationibus. De
        Rebus Literariis.
        <br />
        GENERŌSŌ ATQUE OMNIBUS RĒBUS ŌRNĀTISSIMŌ ADOLĒSCENTĪ, GEŌRGIŌ FUGGERŌ,
        IĀCŌBĪ F. Barōnī in Kirchberg et Weiffenhorn, IĀCŌBUS PONTĀNUS dē
        Societāte IĒSŪ S. P. D.
        <br />
        Quod iam inveterāta eādemque laudābilis ērudītōrum cōnsuētūdō mē
        hortābātur, ut posteā, quam prīmō meōrum progymnāsmatum diālogōrumque
        volūminī summum fastīgium imposuissem, dēlīberārem mēcum, cuīnam in
        aliquō dīgnitātis et excellentiae gradū locātō, idipsum īnscrībere ac
        dōnāre potissimum oportēret, eam omnem dēlīberātiōnem ab illustrī
        adolēscentiā tuā incīsam plānē ac sublātam gaudeō, vehementerque laetor.
        Etenim adeō multa, minimēque levia ratiōnum mōmenta, cūr sub tuō nōmine
        hoc vigiliārum meārum opusculum, et hunc prīmum perquam mediocris
        ingeniī meī partum in vulgus exīre sinerem, etiam nīl tāle volūtantī
        occurrērunt, ut nisi ōre sim dūrissimō, animōque longē ingrātissimō, ad
        alium praeter tē, quantumvīs omnī genere nōbilitātis ēminentissimum,
        dēferre illum neutiquam possim. Nam sī quis umquam in amplissimā familiā
        nātus, probā et praeclārā mentis indole auctus, domesticīs virtūtum
        exemplīs abundāns, aliquō coniūnctiōnis vinculō cum alterō colligātus:
        postrēmō, sī quis adhūc extitit, quī iūre suō ab aliīs multa exīgeret,
        cūncta haec in tē ūnum cōnflūxērunt. Quanquam enim nōndum permissa tibi
        līberius, ac tuō arbitrātū vīvendī potestāte, apud familiam nostram
        beneficia pōnere hāctenus nōn potuerīs, tamen haud parum iam in nōs tuae
        voluntātis contulīstī, tuamque ergā Collēgium nostrum prōpēnsiōnem satis
        dēclārāvistī. Et meruērunt quam optimē dē nōbīs parentēs tuī: meruērunt
        āvī tuī: meruērunt ambae, FUGGERŌRUM nimīrum ILSUNGŌRUMQUE domūs, unde
        tū paternam et māternam orīginem dūcis. Quibus ūnīversīs atque singulīs
        cum prō amōris māgnitūdine, meritōrum vērō etiam multitūdine parēs agere
        grātiās (quid enim dīcam referre?) nequeāmus, quis tandem est, quī nōn
        intellīgat, eōrum nōs minōribus in omne cōnsequentis aevī spatium tenerī
        obstrīctōs? Deinde in nostram disciplīnam trāditus es ā patre, et
        trāditus ex flōrentissimā gente vestrā prīmus ante omnēs: certē quidem
        in hāc urbe ac patriā tuā: māgnumque Gymnasiō Societātis ōrnāmentum
        addidīstī, quandō inter condīscipulōs, quōrum permultī nōbilēs ac
        patriciī puerī, velut quoddam lūmen praefulgēs. Iam quī nescit, quam
        sāncta inter Praeceptōrēs et dīscipulōs, quam coniūncta necessitūdō
        intercedat, is sē nōn plūs cernere quam pecudem fateātur necesse est. In
        parentum locō Magistrī sunt colendī, et quī ab iīs ērudiuntur, vicissim
        in fīliōrum locō dīligendī. At tū cūrae nostrae et institūtiōnī
        commendātus, nōn ūnum, sed multōs patrēs invenīstī: sīquidem nōs omnēs,
        quibus docendae iuventūtis est mandāta prōvincia, ingenium tuum
        praeceptīs ūtilissimīs et salūberrimīs fingere percupimus, et tanquam
        fīlium certātim amāmus, atque in oculīs ferimus: in spem certam
        ingredientēs, tē crēscentibus annīs per sēmitam ā maiōribus tuīs prius
        calcātam incessūrum, in eōrumque mōrēs et institūta abitūrum, quī semper
        optimārum artium cognitiōnem cum maximīs clārissimīsque virtūtibus
        cōpulāvērunt: ac proinde tantam sibi posteritātīque suae amplitūdinem
        peperērunt, ut omnium paene gentium ōrās nōminis vestrī glōriā fāmāque
        perāgrāverit. Quid utrōque āvō tuō ad opīniōnis celebritātem
        commendātius? aut quibus aliquandō cīvibus fortūnātior fuit haec tam
        praedicāta, vērēque augusta cīvitās? Paternus quidem, ANTŌNIUS FUGGERUS,
        cum esset ā potentissimīs Prīncipibus ad amīcissimōrum numerum
        adscrīptus, cōpiīs omnibus circumflueret, nihilōminus tantā moderātiōne,
        tantā modēstiā in illā suā fēlīcitāte ēnit uit, quanta etiam nunc
        hominum sermōnibus crebrō ūsūrpātur. Quis eōdem aut fuit, aut esse
        dēbuit, prūdentiā, līberālitāte, iūstitiā, cōnstantiā, aut ūllō dēmum
        genere laudis praestantior? Māternus autem, GEŌRGIUS ILSUNGUS, Eques
        aurātus, Sueviae Praefectus, et quattuor Imperātōrum Cōnsiliārius, quō
        ardōre, quā animī excelsitāte praestitit in prōpugnandō prō religiōne
        Catholicā? Quanta eius apud Prīncipēs exīstimātiō et auctōritās? Quam
        māgnās ille rēs, quanta cum prōvidentiā prōcūrāvit? quae mōrum in illō
        integritās? quae hūmānārum rērum dēspicientia? In nostram porrō
        Societātem quantam benevolentiam nāvāverit, quibus eam officiīs
        coluerit, dictū est perdiffīcile. Cuius ergā nōs tam incēnsī amōris
        haeredem et successōrem, expertī iam saepe didicimus quem relīquerit:
        Annam vidēlicet fīliam suam, mātrem tuam, praestantī religiōne ergā
        Deum, commemorābilī benefīcentiā in egentēs, eximiā hūmānitāte in omnēs,
        spectātissimam dēnīque atque optimam foemīnam. Sed ad clārissimum patrem
        tuum festīnat ōrātiō, cuius laudēs, quās ex sīncērissimō nūminis cultū,
        et ex amōre ac venerātiōne Ecclēsiae Catholicae, sacrīsque aedibus omnī
        magnificentiā exōrnandīs, et aliīs praetereā rēctē factīs capit
        ēgregiās, hoc maiōrī tibi sunt ōrnāmentō, quō tū illī, et ille tibi est
        sanguinis necessitāte coniūnctior. Dēclārāvit is nōn Augustae sōlum,
        vērum etiam Landspergae, et alibī, quem ergā nōs animum gereret: nec id
        verbīs tantum honōrificīs, vērum etiam dōnātiōnibus iīsdem creberrimīs,
        iīsdem amplissimīs: quam nōs līberālitātem colēmus, utī pār est, memoriā
        sempiternā. At enim nōn est in praesentīs mihi dēcrētum generis tuī
        pānegȳrim contexere, cuī pār nūlla potest reperīrī laudātiō: illud
        tantummodo carptim dēmōnstrandum putāvī, quāle tibi ā parentibus et
        maiōribus relictum sit ad virtūtis decus īnvītāmentum. Ac nūlla sānē
        praecepta ad solidum vērumque honōrem adipīscendum aequē valent, ut
        patrum facinora pulcherrima ante oculōs nepōtum obversantia: quōrum
        vitia et peccāta tantō nōtiōra ēvādunt, quantō ipsōrum parentēs et āvī
        in maiōre clāritāte vīxērunt. Quemadmodum scīlicet in pūrissimō fonte,
        et in lūcidissimō speculō minūtae sordēs atque maculae facilius
        cōnspiciuntur. Tū vērō, GEŌRGĪ, ā parvulō ēductus es dīligentius, quam
        ut hoc tantum malum dē tē pertīmēscendum videātur. Hūc accedit, quod nec
        ōris tuī dīgnitās, et ēgregia tōtīus corporis cōnfōrmātiō, quae
        plērumque futūrae probitātis indicium est, nec perspecta nōbīs iam
        prīdem indolēs tua tāle quidquam timēre nōs patitur. Suscīpiēs igitur
        hanc prīmam partem lūcubrātiōnum meārum, tibi multō ante dēspōnsam, et
        eā ad ūtilitātis tuae frūctum aliquem ūtere: ut nostrīs legendīs
        sermōnem tuum cultiōrem plēniōremque efficiās: et eādem operā ad
        doctrīnam accessiōnem quālem quālem adiungās. Quod ut tū, tēcumque
        adolēscentēs, quī ad Hūmānitātem īnfōrmantur, possētis, sī minus sum
        cōnsecūtus, omnī tamen contentiōne, ut cōnsequerer, mihi est ēlabōrātum.
        Quemadmodum autem parēns tuus litterās ac litterātōs, virtūteque
        condecōrātōs hominēs omnī grātiā, officiō, chāritāte semper adhūc
        complexus est, et complectī perseverat: sīc tū, ubi mātūrior aetās virum
        tē reddiderit, eōrundem estō praesidium atque perfugium: nec putā usquam
        melius tē collocāre beneficia. Nam ut dē coelestī remunerātiōne taceam,
        illī maximē scrīptīs suīs immortālibus nōmen tuum ab obliviōne et
        silentiō vindicābunt. Valē. Ē Collēgiō Societātis IĒSŪ, Augustae,
        Kalend. Decemb. Annō Dominī M. D. LXXXIII.
        <br />
        IN GENERŌSUM ADOLĒSCENTEM GEŌRGIUM FUGGERUM Epigramma.
        <br />
        <div class="line-poetry">
          CUM tē spectārent Iuvenem Fors, Glōria, Virtūs,<br />
          Paidēa, hās inter līs fuit orta Deās.<br />
          Hīc meus est, Virtūs: meus est hīc, Glōria dīxit:<br />
          Paidēa esse suum, Fors ait esse suum.<br />
          Audīvit, māgnamque volēns compōnere pugnam,<br />
          Addidit Astrīpotēns: Cuique quod optat, erit.
        </div>
        <br />
        Matthaeus Raderus.
        <br />
        AD HŪMĀNIŌRUM ARTIUM STUDIŌSAM IUVENTŪTEM.
        <br />
        EX OMNĪ CŌPIĀ EŌRUM hominum, quī hāc nostrā tempestāte, multō etiam
        amplius quī patrum, quīque maiōrum nostrōrum memoriā iīs doctrīnārum
        studiīs dēvinctī penitus fuērunt, quibus Hūmānitātis nōmen inde ā
        prīscīs usque temporibus est attribūtum, sī dīligenter comparāre
        voluerīmus, paucōs omnīnō extitisse reperiēmus, quōrum esset bene
        latīna, pūra, nitida, propria, incorrupta, ēlegāns et ōrnāta ōrātiō:
        sīve illī sermōcinārentur cum aliīs: sīve litterīs cōgitātiōnēs suās,
        monumentīsque commendārent. Quod sānē quidem in illīs artium
        disciplīnīs, quae nōn ita in mediō positae, sed ā commūnī sēnsū
        intellīgentiāque dīsiūnctae, abditīs quibusdam ē fontibus hauriuntur,
        minus est mīrandum: quārum alumnī, candidātī, et doctōrēs laudandī sunt,
        sī nōn pessimē latīnē loquantur: sīn secus, nōn est id ab ipsīs
        pertinācius requīrendum; quandō eōs magis rem spectāre, quam verba
        pendere oportet. At vērō quemquam sē Hūmānitātī addictum et cōnsecrātum
        cōnfitērī, cuī parum percepta et cognita, parum ūsitāta sit bona, ā
        veteribus custōdīta, nōbīsque velut testāmentō lēgāta latīnitās, hoc
        dēmum admīrābile, et vix tolerandum exīstimārī potest. Aut enim ā nūllā
        prōrsus, aut ab istāc ērudītōrum nātiōne optimō iūre latīnī sermōnis
        candor, summa propemodum integritās, perfectiōque postulārī dēbet. Huius
        malī ecquaenam caussa sit, investīgēmus. Nōn est certē librōrum
        accūrātē, compositē, illūmināte, cōpiōsē cōnscrīptōrum paucitās.
        Quanquam enim et inīqvitāte vetustātis, et neglegentiā, nēqvitiāque
        hominum plūrimī intercidērunt: nihilōminus dīvīnō, ut arbitror,
        beneficiō ad hanc aetātem adeō frequentēs sunt cōnservātī, ut sī quis
        omnēs, nec rārō ēvolvere animum indūxerit, eī propemodum annōsum
        Euboicae vātis aevum ā Deō efflāgitandum videātur. Et plānissimum est,
        ipsum huius linguae antistitem M. Tullium, Sallustium, Caesarem, Līvium,
        Plautum, Terentium, aliōs praetereā polītissimōs scrīptōrēs assiduā
        lēctiōne ab innumerīs celebrārī, nec umquam ferē dē manibus dēpōnī.
        Illud quoque in contrōversiam addūcit nēmō, exercitātiōnem scrībendī,
        sine quā eius praestantiam nūllus umquam adipīscētur, ā plērīsque
        adhibitam: nec ūllam ab iīs nāvitātem et indūstriam dēsīderārī iūstē
        potuisse. Quōnamque modō omnēs sēdulitātis suae nervōs contenderint,
        quantum in hīsce litterīs sūdāverint, tot et tam grandia variārum
        commentātiōnum, eādemque ūtilissima monumenta, quae relīquērunt, prō
        testimōniō dīcunt. In quibus tamen, quod est in hāc linguā mundissimum,
        cultissimum, ēlēctissimum, suāvissimum, atque sānissimum, frūstrā
        quaerās. Nec ā iūdiciō eōs fuisse dēsertōs putandum est: sīquidem eōrum
        quidam commentāriīs sermōnem latīnum sunt persecūtī; quī utique aut
        omnem, aut paene omnem eius ratiōnem atque viās cognovērunt. Ac nē
        Magistrī quidem eōs, et ad latīnitātem ducēs dēfēcērunt. Nam sine
        praeceptōre in studiīs līberālibus quis nostrum quidpiam discit? Quis
        aliquandō didicit? Ad extrēmum, nec temporis ēguērunt: cōnstat enim
        plūrēs cum sēsē huic polītiōrī scientiae dēdidissent, ad praecipitem
        senectūtem incolumēs pervēnisse. Quid ergō tandem hīs dēfuerit,
        quamobrem in eōrum collēgium quōs quaerimus et suspīcimus, cooptārī
        minus potuērunt? Probābiliter mihi videor respōnsūrus, sī nātūram
        dēfuisse dīxerō. Etenim cum fermē nūllum tersē, exquīsītē, ac litterātē
        vel scrībere, vel loquī videāmus, quī nōn idem sit ac iūdicētur
        ēloquēns, ad ēloquentiam autem nātūra et ingenium vīm afferat longē
        maximam, nōn imprūdenter coniectārit aliquis, hinc accidere vidēlicet,
        ut quī venīre in ēloquentium societātem atque numerum haud possint, (nōn
        autem omnēs possunt, etsī tōtō, quod aiunt, pectore nītantur, et sint
        alioquī praeclārīs ingeniīs, māgnā dīligentiā, nōn vulgārī doctrīnā
        hominēs) iīdem nesciō quō modō salūbrēs illōs, atque dulcēs latīnitātis
        nātīvae sūcōs, aut prō dērelictō habeant, aut nōn cōnspīrante cum
        voluntāte nātūrā perbibere nequeant. Porrō hoc ipsum, ēloquentem esse,
        quiddam excellentius ac māgnificentius continet, quam nōnnūllī
        suspīcantur: quī rēgīnam rērum, et cōpiōsē loquentem sapientiam ināni
        quādam verbōrum quamvīs lēctissimōrum ōrnātissimōrumque prōfluviā, ināne
        sonitū mētiuntur. Quia igitur inter eōs, quibus Hūmānitātis studia sunt
        in dēsīderātissimīs, quīque in iīsdem plūrimum operae ac temporis
        cōnsūmpsērunt, perpaucī ēloquentēs cernuntur, mīrārī dēsināmus, cūr item
        nōn ita multī sint, semperque fuerint, quī (quod ab ēloquentiā vix est
        ut cernātur sēparātum) huius linguae tot gentium tam commūnis leporēs,
        fēstīvitātem, gazam ūniversam, omnēs numerōs, omnēsque cōpiās
        possideant. Ac nōn nēminem fortassis nātūra factum ad dīcendum, hoc
        aditū laudis prohibuit et prohibet nōn satis commodus eius discendae
        modus: quī idcircō est multiplex, quoniam multae vigent docendī ac
        praecīpiendī ratiōnēs. Sunt quī in ōrdinēs congestīs et dīgestīs rērum
        vōcibus Nōmenclātōrēs ēdunt. Sunt quī dē Terentiō, Plautō, Cicerōne, dē
        hīs, inquam, prae aliīs Phrasēs, Elegāntiās, Silvās, Observātiōnēs
        colligunt. Nōnnūllī parva quaedam volūmina cōnficiunt, in quibus servātā
        litterārum seriē vocābulōrum nōtiōnēs, vīsumque adiūnctīs ad
        cōnfīrmātiōnem scrīptōrum illūstrium locīs dēclārant. Aliī Dictiōnāria
        (ut quidem ipsī nōmen eīs impōnunt) Cornucōpiās, Thēsaurōs, Calepīnōs
        cōnstruunt, latīnīsque germānicās etiam et graecās vōcēs oppōnunt, quō
        ūnō labōre in tribus linguīs studiōsī prōficiant. Quibusdam placitum est
        continuātō, nec umquam interruptō ōrātiōnis cursū dē sermōne latīnō
        disputāre: ut ōlim Varrō, et Iūlius Caesar ad M. Tullium. Aliī Augiae
        stabulum perpūrgāre prō rē sibi honōrificā dūcunt. Id est, barbariem, et
        inquīnātissimās loquendī fōrmās, subiectīs pūrīs et ēmendātīs corrigere,
        quaeque ex īnscītiā irrēpsērunt, impropria, sordida, peregrīna, ea per
        Indicēs, Scōpās, Appendicēs, Farrāginēs funditus tollere, et proflīgāre.
        Aliī īnsuper suōs sibi modōs habent. Postrēmō sunt quī Colloquia et
        Diālogōs ad imbuendam latīnitāte adolēscentiam compōnunt. Hōrum omnium
        institūta ponderāre, dēque iīs affirmātē prōferre sententiam sī velim,
        verendum sit māgnopere, nē mediocritās nostra nimium sibi sūmpsisse,
        atque arrogāsse exīstimētur. Illud asserātiōne omnī cōnfīrmāre nōn
        verēbor, singulōrum labōrem atque vigiliās discentibus prōfutūrās:
        maiōrēs autem ūtilitātēs afferre Diālogographōs, sī modo prōvinciam
        rēctē, et quemadmodum decet, explicāverint. Nihil adolēscentibus
        ūtilius, nihil iūcundius Diālogīs: nihil etiam, puerīs praesertim,
        perinde necessārium. Quibus cum Epistolae Cicerōnis ā dīversīs sēlēctae,
        et in ūnum, duōs, trēsve librōs collātae soleant explānārī, nōn ego
        quidem illās praetermittendās cēnsuerim: sed ubī caussās memorāverō, cūr
        quārundam scholārum mōrem prōbandum iūdicem, quae puerīs Diālogōs
        potius, quam epistolās iam prīdem interpretantur, simulque dē frūctibus
        et iūcunditāte huiuscemodī Colloquiōrum disseruērō, faciam, opīnor, ut
        liquidissimē appāreat, Moderātōrum nostrōrum nec repentīnum, et prūdēns
        fuisse cōnsilium, quī hoc etiam itinere crēditam suae fideī potestātīque
        iuventūtem, legendīs scīlicet ac praelegendīs Diālogīs ad Rōmānam
        cīvitātem dēdūcendam sibi cōgitārunt.
        <br />
        Quī sūmptuōsā ac longiusculā veste puerum induunt, eiusdemque pedī
        inaurātum, et magnum calceum indūcunt, nōn ideō ineptī sunt, quod illum
        pretiōsō, sed quod ad parvitātem corporis nēquāquam aptō amictū
        contegunt. Nam aetatula illa et statūra splendidī vestītūs capāx est:
        vērum nōn ita laxī atque longī, ut adolēscentum et virōrum corpora.
        Similiter metuendum est, nē dum in gymnasiō puerīs sōlās Cicerōnis
        Epistolās explīcāmus, idem prōrsus cum ingeniīs, quod illī cum
        corporibus agere iūdicēmur. Est profectō merissimum aurum, est purpura,
        sunt gemmae, quae in tabernīs Cicerōniānīs vēnālia prōpōnuntur: et hōc
        ūnō auctōre in ūnīversā linguā latīnā cum verbōrum ūbertāte, tum omne
        genus ōrnāmentīs nūllus, concordibus omnium suffrāgiīs, cēnsendus
        opulentior, quem absolūtum in ēloquentiā artifīcem, et omnis elegantiae
        cōnsummātum exemplar nūncupāre possumus: at nōn omnibus illa conveniunt:
        nōn ad omne corpus illae tanquam vestēs: nōn ad omnem pedem illa velut
        calceāmenta quadrant: quia nōn ad quemvīs captum, nōn ad quodvīs
        ingenium perinde sunt accommodāta: quārē nec tantum inde frūctum capī
        necesse est ā puerīs. Hoc igitur prīmum spectandum, quam sit perceptū
        facile, quod discendum eīs impōnitur, et quam cōpiōsum ex eō frūctum
        sint relātūrī: nōn, prīmāsne, an secundās, an tertiās in latīnitāte
        obtineat. Occurr ētur autem forsitan nōbīs ab aliquibus in hunc modum.
        Nōs apertiōrēs, breviōrēs, familiārēs epistolās ē tōtō corpore
        sēcernimus, in quibus nūllae obscūritātum latebrāe, nūllī nōdī, nūllae
        difficultātēs. Ut ita sit, quanquam haud est ita prōrsus, attamen
        fatendum est, rēs iīs epistolīs inclūsās labōriōsius et imperfectius ā
        pueritīā, tenerīsque ingeniīs comprehendī, quam quae cadunt in Diālogōs,
        quōrum argūmentīs atque rēbus nihil est ūsitātius, nihil nōtius, nihil
        magis obvium atque domesticum. Quid quod frequenter eiusmodī locī
        incidunt in hīs epistolīs, quōs ipsīmet Magistrī ex plēbēīs, et īnfimī
        subsellī interpretibus, ut Ascēnsiō, Hubertīnō et similibus, quibus
        plērumque, et sōlīs ūtuntur, et ūtī etiam cōguntur, neutiquam
        intellīgunt? Quod sī vel Paulum Manūtium explānātōrem doctissimum, vel
        alium approbātā ērudītiōne scrīptōrem cōnsultum adierint, remque
        didicērint, nōn cōnsequentur tamen, ut puerulī intellīgant, quod nōn ita
        prōmptē intellīgere ipsī potuērunt. Labōriōsē autem malēque discī quod
        nōn cognōscitur, in hoc omnēs ūnā mente cōnsentiunt. Quaeret quispiam,
        quae tandem illa tam obscūra, et ingeniīs puerōrum aliēna putem? Quae?
        Dē negōtiīs, inquam, Reīpūblicae, dē Asiā, Aegyptō, Graeciā, Ciliciā,
        Cappadociā, dē exercitibus, et oppugnātiōnibus urbium, dē summā Rōm.
        Imperiī, dē quibus Cicerō vel in brevibus epistolīs saepe loquitur. Dē
        Dolabellīs, dē Brūtīs, dē Pompēiīs, dē aliīs, aliōrumque statibus,
        contrōversiīs atque caussīs. Dē prīvātīs quidem etiam, et suīs, nōn
        īnficior: at in quibus dēclārandīs longiōre interdum ōrātiōne,
        prīncīpiīsque altius repetītīs opus sit. Itaque ad familiārēs rēctius et
        vērius, quam familiārēs appellantur illae epistolae: ut multīs abhinc
        annīs cōnsēnsū doctōrum coeptae sunt appellārī. In Diālogīs ea discunt,
        quae audiunt, quae aspiciunt, quae cōgitant, loquuntur, experiuntur
        quotīdiē: quae sunt familiārissima, tractātissima, commūnissima: in
        quibus propriē, pūrē, et cum aliquō ōrnātū exprimendīs semper haerent,
        semper inopēs reperiuntur: nōn modo postquam duodecim mēnsēs, sed
        postquam duodecim annōs Magistrō Cicerōnem interpretantī operam
        dēdērunt. Ingentēs sunt ōrātiōnis in Tulliō dīvitiae, māgnifica verbōrum
        et īnfīnīta supellex: nōn tamen ex eōdem ūnicō quīvīs, et quōcunque
        tempore, et ad omnem omnīnō mātēriam dīves ac fortūnātus ēvāserit.
        Quamobrem minōre cum labōre percipientur ā puerīs Diālogī, quam
        epistolae, ut ostendimus. Hanc commoditātem prīmam, et eandem prope
        maximam dūcere pār est. Reliquae mīrā cum voluptāte coniungunt ur. Nam
        quis dubitet eōs propter incrēdibilem argūmentōrum varietātem,
        persōnārumque colloquentium vicissitūdinem, et nātūrās atque mōrēs
        ēleganter expressōs, oblēctātiōne summā dēlīnītōs, cupidissimē
        audītūrōs? Quam audiendī fāmem (quod tibi dē plānō prōmīserim) nōn parum
        exacuent brevissimae nārrātiōnēs et suāvissimae, prōverbia appositā,
        ēlēcta apophthegmata, sententiae argūtae, fabellae dulcēs, aspersus ex
        omnī facētiārum genere lepos, et aliae dēmum huiuscemodī ingeniōrum
        etiam puerīlium, nōn modo cōnfīrmātōrum illecebrae. Pāscentur dēnīque
        nōn Cicerōniānīs tantum, sed ēlegantissimōrum praetereā auctōrum,
        inprīmīsque Terentiī et Plautī velutī conqu īsītissimīs epulīs: quōrum
        ambōrum quanta esit post Cicerōnem laus, quam idōnea ad congressiōnēs
        rērumque quotīdiānārum explicātiōnem ēloquentia, nōvit, quī strictim
        saltem utrumque attigit. Ac melius sānē Plautīnae, atque Terentiānae
        ēlocūtiōnis ūsus ex Diālogīs, quam ex ipsā Cōmicōrum illōrum quanquam
        creberrimā ēvolūtiōne discētur. Ergō sī Diālogōrum sermō tōtus fuerit
        (esse autem dēbet) antīquus, concinnus, dīlūcidus, proprius, lautus, ac
        sālibus condītus, cum sit etiam familiāris, nōnne ad loquendum
        scrībendumque haud mediocriter iīs sīve legendīs, sīve audiendīs
        prōfectum īrī crēdendum est? Deinde sī Diālogīs partim dē litterāriīs
        rēbus, partim dē mōrum honestate et ēlegantiā, partim dē aliīs quam
        plūrimīs argūmentīs agātur (ut agendum vidētur, quō sit absolūtior
        scrīptiō) sine ūllō difficultātis sēnsū etiam doctrīnā adolēscentēs,
        doctrīnā nimīrum līberālī, nōn abstrūsā, nōn spīnōsā, et reconditā
        augebuntur, mōribusque temperātissimīs, grātissimīs, hūmānissimīs
        instituentur. Ad prūdenter quoque sentiendum, et ad iūdicium paulātim ex
        decōrō rērum persōnārumque servātō excolendum prōderunt: cum necesse nōn
        sit semper garrīre puerōs, aut dīcī puerīlia: modo ea dīcantur, quae ā
        puerōrum, adolēscentumque intellīgentiā nōn sint abhorrentia. Parentēs
        īnsuper, Paedagōgī, Magistrī, ac cēterī hominum ōrdinēs habent, quod ex
        Diālogīs ingeniōsē prūdenterque cōnscrīptīs addiscant. Atque ipsī
        adolēscentulī ōlim Parentēs, Praeceptōrēs, Paedagōgī fient, et certōs
        vītae statūs amplectentur: quōs nunc optimum est docērī, quam honestē in
        futūrum, quam suō mūnerī convenīenter sēsē gerant. Et quoniam omnium
        expedītissima, ūtilissima, iūcundissima linguae latīnae comparandae
        ratiō haec appāret, cūr nōn omnēs, quotquot Hūmānitātis, ac proinde
        etiam latīnitātis sunt studiōsī, huiusmodī librōs, quālēs nōs iam
        īnfōrmāvimus, et quodammodo adumbrāvimus, quam dīligentissimē ēvolvant,
        ego quidem caussae nihil videō.
        <br />
        Sed enim Moderātōrēs nostrī cum nōndum invenīrent, quem in hōc scrīptī
        genere certās, nec levēs ob caussās, tantum probāre possent, quantum
        quidem ipsī probāre cuperent, et in suās scholās intrōdūcere, perīculum
        virium meārum facere, mihīque hanc impōnere necessitūdinem voluērunt, ut
        Diālogōs scrīberem. Ego vērō cum recūsāre imperāta minimē audērem, quod
        ab eōrum voluntāte tōtīus vītae, āctiōnumque meārum ratiōnēs suspēnsās
        habeō, et tamen ad tantum opus efficiendum aequālem mē facultātem haud
        allātūrum cognōscerem, māluī imbēcillitātem meam addūcere in discrīmen,
        quam mē ad ipsōrum arbitrium nōn cōnfōrmāre, et quōrum utrumvīs mihi
        turpissimum esset, aut nōluisse, aut labōrem fūgisse exīstimārī. Atque
        ut eō libentius huic onerī succēderem, fēcit perpetua mea in hanc
        nōbilissimam partem studiōrum inclīnātiō: quam flōrēre ac celebrārī
        etiam atque etiam vehementerque cupiō: cum et ad ūsūs vītae plūrimōs, et
        ad rēs difficillimās atque gravissimās, ad Ecclēsiam dēnīque Catholicam
        cohonestandam, contrāque vēsānōs haereticōrum furōrēs tūtandam nōn leve
        in eā mōmentum inesse nūllā ratiōne dubitandum sit. Tempus est iam, ut
        quid mihi in hīsce volūminibus, atque in hōc tōtō progymnāsmatum opere
        propōsuerim, quam dīstīnctissimē poterō, expōnam.
        <br />
        Scopum Diālogōrum ac fīnem potissimum decet esse eum, quī esset librī
        alicuius dē linguā latīnā: ut nempe iīs quasi quaedam sementis fiat, et
        iuventūtī ad intellīgentiam atque ūsum nōn adulterīnae et īnfuscātae,
        sed germānae ac sincērae latīnitātis via mūniātur. Iam cum sermō vagētur
        lātissimē, nōn est ūnum duntaxat genus rērum, aut praecipuē dēligendum
        iīs, quī Diālogōs meditantur: nec sunt 40 aut 60 tantum cōnscrībendī
        Diālogī. Rēs scholāsticās, et eās semper minūtās, nūllā ferē interdum
        ērudītiōne interpūnctās, māgnam partem apud aliōs vidēmus occupāre. Dē
        mōribus agunt illī quidem etiam: sed neque tam distribūtē, neque tam
        cumulātē, quam conveniēbat: quanquam impiē satis, et scelerātē is, cuius
        plēna venēnī, plēna pestilentiae Colloquia, ad bonōs mōrēs corrumpendōs
        disertissimē scrīpta, quīcunque dē rē Catholicā bene sentiēns haud
        negābit. Quid sī dē aliīs praetereā sermō miscendus? Num ad Cicerōnem
        adolēscentēs mittēmus? dē quō suprā aperuī sēnsum meum. Immēnsitātem
        itaque rērum ac multitūdinem in trēs classēs redigī, et in tria volūmina
        ὡς ἐν ἐπιτομῇ inclūdī posse sum arbitrātus. In prīmō dē litterāriīs
        atque scholāsticīs ēgī: nōn ita, ut ūllam disciplīnam trāderem: vērum ut
        commūnia tantum verba, locūtiōnēsque ad scholam et litterās pertinentēs
        tanquam sub aspectum subīcerem. Secundō mōrum praecepta sum execūtus,
        nōn sōlum cīvīlium, sed Chrīstiānōrum etiam Catholicōrumque: et dē
        virtūtibus nōn pauca, pinguiōre licet Minervā, disputāvī. In tertiō,
        cuius iam bonam partem cōnfēcimus, pandunt sēsē campī lātissimī, eārum
        vidēlicet rērum, quae ūnō quōdam commūnīque nōmine sīgnificārī nequeunt.
        Verbī grātiā, dē rē mīlitārī, dē nauticā, dē culīnāriā, dē rūsticā, dē
        fūnebrī, dē medicā et morbīs, dē metallicā, dē nummāriā, dē
        architectōnicā, dē equestrī, dē variīs quoque opificiīs. Dē istīusmodī
        argūmentīs apud Vīvem, Cordērium, Sylvium, Schotēnium, cēterōsque vix
        aliquid, nēdum dē ūnō plūrēs Diālogōs inveniās, sicutī apud nōs lēctor
        est inventūrus. Nec istud ita ā mē dictum accipī velim, quasi cuiusquam
        laudem cōner imminuere: sed ut, quid ego ad ūberiōra discentium
        ēmolumenta, dīvīnā cōnfīsus ope, mōlīrī cōgitāverim, plēnius et plānius
        queam ostendere. Ac dē hīs quidem tam multīs ea propter cōnscrībēmus, ut
        in colloquium vōcēs et loquendī nōrmās, ad illam rērum dīversitātem
        exprimendam idōneās prō virīlī īnserāmus, quibus, quandō, et quotiēs
        ūsus vēnerit (vēniet autem nimium saepe) adolēscentēs ūtantur. Quem
        fīnem etiam in prīmō et alterō volūmine spectāvimus, tanquam extrēmum
        scīlicet: tractātiōnem autem rērum, sine quibus sermō docērī nequit,
        tanquam medium. Hinc clāret nōs meritō ultimum locum librō dēstināsse
        tertiō, propter cōpiam utique et amplitūdinem argūmentōrum: quem fore
        multī sūdōris (atque ideō fortasse etiam legentibus perūtilem) nōn tam
        arbitrāmur, quam expertī iam certō scīmus. Quia vērō dē rēbus ipsīs per
        sē, atque praecipuō fīne nōn agimus: sed id ante omnia labōrāmus, ut
        latīnē doceāmus: sīquid vel in medicīs, vel in architectūrā, vel in aliō
        quōpiam ōrdine offenderīmus, id tāle peccātum reputētur, quāle in poētīs
        κατὰ συμβεβηκὸς vocat Aristotelēs: alterīus scīlicet, seu in alterā, nōn
        in propriā facultāte: atque ideō facilius ignōscendum. Ergō Diālogōs
        plūrimōs facere, ob caussam allātam cōnstituī: vērum ita scrīptōs, ut
        eōrum partim in tribus scholīs īnferiōribus explānārī, omnēs autem ā
        studiōsīs scholārum Hūmānitātis in manibus habērī possint. Atque hoc
        secundum mē voluisse magis, nōn sōlum numerus ipse Diālogōrum haud
        exiguus, sed quam plūrimōrum quoque mātēria et hypothesis indicat: quae
        quidem quoniam paulō gravior et ērudītior, puerīlī ingeniō nōn est
        aequa: at mediocriter litterātīs adolēscentibus nōn difficilis ad
        intellīgendum, et grāta, quod spērō, futūra est. Hinc item suum errōrem
        agnōscant et corrigant, quī cum librōs meōs aperuerint, atque hinc inde,
        ut fit, oculīs pererrāverint, quaevīs persōnārum nōmina tanquam puerōrum
        nōmina accēperint. Longē mihi alia mēns: saepius nōn indoctōs iuvenēs,
        saepius virōs, nōnnunquam senēs nōtant: quodque manū tangī, nēdum
        commūnī sēnsū iūdicārī potest, dīcuntur ea frequentius, quae ā puerīs
        absurdissimē dīcerentur. Hoc mihi latīnam linguam cōpiōsius et
        distribūtius docēre labōrantī necessāriō praestandum fuit. Sine variārum
        quippe rērum tractātiōne ac disputātiōne id numquam fuissem assecūtus.
        Sunt autem disputātiōnēs meae nōn subtīlēs, nōn lītigiōsae, et
        concertātiōnum plēnae, sed populārēs, ac sēdātae, magisque sermōnis,
        quam rērum cognitiōne dīrīguntur. Nec erit cūr quispiam vel puerīlēs
        illōs, quōs ex duōbus priōribus volūminibus sēlēctūrus, et duōbus librīs
        ad ūsum prīmī et secundī Grammaticae gymnasiōrum comprehēnsūrus sum,
        addītīs etiam aliquot novīs, sī putābitur operae pretium, parum
        familiārī dictiōne factōs, nimiumque doctōs ideōque difficiliōrēs fore
        quiritētur. Etenim sī eam familiārem dictiōnem intellīgit, quā nōs hodiē
        in sermōnibus collocūtiōnibusque nostrīs plērīque ūtimur, cum ea nihil
        sit incomptius, abiectius, horridius, fateor mē illam nōn cūrāsse: sī
        est nōn cūrāre, omnī studiō et animadversiōne fugere. Quam tamen an
        ubīque effūgerim, tenuitātis meae ipse mihi cōnscius, et commūnis
        nātūrae haud ignārus, nōn ausim profectō affirmāre. Sīn autem Terentiī,
        Plautī, Cicerōnis: quod in mē fuit, ēlabōrāvī, nōn quidem ut nihil
        aliud, nisi quod apud eōs invēnissem, sed certē ut innumera inde sūmpta
        in progymn āsmata mea comportārem, ac velutī ex eōrum ūberrimīs
        pūrissimīsque fontibus rīvulōs quāquā versum dūcerem, quibus prātula mea
        irrigārem, et flōrēs multiplicēs ac suāve olentēs ex illīs vīridāriīs
        carperem, quibus hortulōs meōs cōnserem. Nōn igitur id ā mē factum negō,
        neque mē piget, et deinde factūrum autumō, ut est in Heautontīm. Nec
        tamen vel Terentiī, vel Plautī quibusvis sine dēlēctū ūtor, nisi sī
        quandō iōcī, et emphasis caussā quibusdam. Ea nōn oscitāns, neque
        imperītus lēctor facillimē ab iīs internōscet, quae ubīvīs et semper
        rēctē ūsūrpābuntur. Quam praetereā intellīgendī difficultātem creābit
        aliquis apologus, aliquod adagium, aliquod apophthegma, mōs prīscus,
        historia vetus, auctōrisque cuiuspiam sententia, sī Magister ipse nōn
        usque adeō rudis, et ἄμουσος fuerit? Sī aliquid lēgerit, sī vīderit, sī
        audīerit? Aut quōmodo ista nōn capientur ā puerīs, sī doctor manū
        apprehēnsōs paululum dēdūxerit? sī pānem quamvīs mollem adhibitā
        sectiōne dīvīserit? sī nucem frēgerit? Ā puerīs, inquam, nōn agrestī et
        servīlī, sed ingenuā et līberālī indole, bonīsque ingeniīs, quālēs ego
        mihi in Progymnāsmatīs meīs prōpōnō. Socrātēs apud Plātōnem in Menōne
        pusiōnem quendam dē dīmēnsiōne quadrātī geōmetrica quaedam tam dīlūcidē,
        tam facilibus quaestiōnibus interrogat, ac respondentem eō perdūcit,
        quasi geōmetrica didicisset. Et quid geōmetricīs involūtius? Ergō sī
        perītus Praeceptor puerōs docēre potest obscūrissima, nōnne multō magis
        nōn obscūra poterit? Sī quis adhūc erit, cuī nōn satis aliquandō sevērus
        et gravis vidēbor, cuīque lūdicra mea displicuerint, is sciat mē
        litterīs et ōtiō abūtī nōluisse. Abūtitur autem, Cicerōne iūdice, quī
        cōgitātiōnēs suās mandat litterīs, cum eās nec dispōnere, nec illūstrāre
        possit, nec dēlectātiōne aliquā afficere lēctōrem. Hoc extrēmum ubī
        tandem locum habet, sī nōn habet in Diālogīs? Quī cum ad comoediam quam
        proximē accēdant, ac nihil paene sint aliud, quam solūta comoedia, estne
        aliquis adeō ἀγέλαστος, adeō dūrus ac tētricus, quī iocum ac rīsum
        tollendum statuat ē comoediā? Deinde cum amplius trecentōs Diālogōs
        afferam in medium, sī semel atque iterum duntaxat, aut numquam
        hilāritātēs aspersissem, sī lūdum et rīsum omnem fugere ut malam pestem
        voluissem, quis tam multa sine fastīdiō legere potuisset? Cuī nōn absque
        leporibus, sine sālibus maesta semper ac trīstis ōrātiō satietātem citō
        attulisset? At crebrius iocāmur quam pār sit. Comparentur librī meī nōn
        dīcō cum Rōterodāmī codice, quī trimodiō, seu ipsō propemodum horreō
        dēmēnsās largītur facētiās, sed cum aliōrum Diālogīs: prō ratā portiōne
        nimium parcus iūdicābor. Restat ut in iocandō illīberālis, petulāns,
        flāgitiōsus, obscoenus sim: id quod nōn modo contrā Chrīstiānī hominis,
        sed honestī etiam virī officium esset. Sīc animātus numquam fuī, atque
        utī cōnfīdō, numquam erō. Illud alterum genus, līberāle, ēlegāns,
        urbānum, ingeniōsum, facētum, quod et in Plautō, et in antīquā Atticōrum
        comoediā, et in philosophīs Socrāticīs, quī eō etiam tōtōs librōs suōs
        implēverint, et in apophthegmatīs ā Catōne collēctīs valdē commendāvit
        Cicerō, sī (habitā nihilōminus mōrum puerīlium, aetātisque immātūriōris
        ratiōne) secūtus sum prō ingeniī modulō, nōn mē prius, quam illōs quōrum
        meminī quisquam reprehēndat. Sed nōn sum assecūtus. Voluī certē, et in
        māgnīs sat est voluisse. Et scītē in praefātiōne operis suī Plīnius:
        etiam nōn assecūtīs, voluisse pulchrum atque māgnificum est.
        <br />
        Nōn autem omnēs rērum ōrdinēs, quī in Nōmenclātōribus, Diālogīs
        persequendōs suscēpī, nec omnia vocābula illa sum complexus. Quis enim
        fīnis scrībendī fuisset? Tantummodo maiōrem partem, et ūsum atque
        coniūnctiōnem, seu phrasim ipsam trādere contendī, quod in illīs
        Nōmenclātōribus nōn fit. Sciendum etiam, nōnnūlla quae apud mē suum
        titulum dīstīnctum nōn habent, ea in aliā classe invenīrī: ut reī
        cibāriae in Diālogīs culīnāriīs: nōn paucārum herbārum appellātiōnēs in
        medicīs. Idem dictum estō dē aliīs. Verbōrum tam sollicitus esse nōn
        potuī, nec dēbuī, ut nōn quaedam parum quidem latīna, veruntamen
        contrītissima, et ad rem eandem totiēs nōtandam commoda retinerem. Tālia
        sunt, sī exempla quaeris studiōsus, prō dēditō litterīs, recitāre,
        repetere, ascendere, prō ingredī maiōrum studiōrum ratiōnem. Item
        Ecclēsiastica nōnnūlla, ut commūniō, iēiūnium, rōsārium, benedictiōnēs,
        cōnfessiō, campāna, et similia. Nam semper haec mūtāre, incommodum,
        valdēque pūtidum esset. Nec pauca verba minus Rōmāna, nec ē Tulliānō
        myrothēciō prōmpta, nec illīus saecuī, quod perfectissimum quidam et
        aureum vocant, tōtam ōrātiōnem dēfōrmābunt, sī alioquī splendida,
        illūstris, et artificiō quōdam dīstīncta fuerit. Cōnfōrmanda est ad
        Cicerōnis exemplar quantum fierī potest nostra ōrātiō, tamen cum iūdiciō
        et dēlēctū, nōn ex Caesare tantum, et antīquīs illīs, quīn etiam ex
        recentiōribus, Plīniō, Tacitō, Suētōniō, Quīntiliānō, Senecā,
        bellissimum quodque, et quō quisque maximē vidēbitur excelluisse,
        dēprōmendum est.
      </div>
    </div>
  
   <div class="footer">
     <p>ColloquiaLatina.org - Copyright © 2025 Jacob Terneus</p>
   </div>
</body>
</html>

