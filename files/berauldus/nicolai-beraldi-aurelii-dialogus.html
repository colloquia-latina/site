---
title: Nicolai Beraldi Aurelii Diologus
type: Colloquium
author: Berauldus
topic: School
difficulty: Moderate
sequence: 1
permalink: /berauldus/nicolai-beraldi-aurelii/
---

<!DOCTYPE html>

<head>
    <title>{{page.title}}</title>
    <meta name="viewport" content="width=device-width, initial-scale=1.0">
    <link rel="icon" type="image/x-icon" href="/images/favicon.ico">
    <link rel="stylesheet" href="/style-reading.css">
    <link rel="stylesheet" href="/style-common.css">
    <link rel="stylesheet" href="/w3.css">
    <link rel="stylesheet" href="/print.css" media="print">
    <script src="/scripts/lazysizes.min.js" async=""></script>
    <script src="https://cdnjs.cloudflare.com/ajax/libs/html2pdf.js/0.9.3/html2pdf.bundle.min.js"></script>
    <script src="/scripts/print-pdf.js"></script>
</head>

<body>

    <div class="w3-top">
        <div class="w3-bar w3-black">
            <a href="/" class="w3-bar-item w3-button w3-mobile"><b>Colloquia Latina</b></a>
            <a href="{{ site.baseurl }}/{{ page.author | downcase | replace: ' ', '-' }}/"
                class="w3-bar-item w3-button w3-mobile">{{ page.author }}</a>
            <div class="w3-bar-item w3-mobile w3-center"><i>{{ page.title }}</i></div>
        </div>
    </div>
    <div style="height:7em"></div>


    <div class="main-content">
        <h1>{{page.title}}</h1>

        <div class="note">
            Béraud, Nicolas. 1473-1550. Beraldus, Nicolaus. Nicolai Beraldi Aurelii dialogus quo rationes quaedam
            explicantur quibus dicendi ex tempore facultas parari potest deque ipsa dicendi ex tempore facultate: ad
            reuerendissimum Cardinalem Oddonem Castellionensem, tituli Diuorum Sergii, Bacchi, Apuleii, uirum
            utriusque linguae peritissimum. Apud Sed. Gryphium. Lugduni. Sebastianus Gryphius. 1534. 45 p.
            <br>
            Source:
            Stoa.org,
            https://web.archive.org/web/20160220011512/http:/www.stoa.org/hopper/text.jsp?doc=Stoa:text:2003.02.0001
            This version created by Meagan Ayer for Dickinson College Commentaries, 2024.
            <br>
            Beraldus Nicolaus. Dialogus quo rationes quaedam explicantur quibus dicendi ex tempore facultas parari
            possit.
        </div>

        <div class="characters">
            Personae:
            <br>
            Spudaeus, Leonicus
        </div>

        <div class="line-container" id="Ber.1.01">
            <div class="line-character">
                Spudaeus
            </div>
            Quid esse hoc putās, mī Leonice, quod, cum tot nūper exortī sint Cicerōniānī, quī Cicerōnis librōs
            assiduē lēgant, circunferant, nunquam pōnant ē manibus, Cicerōniānāsque vōcēs omnīs in elenchum relātās
            ac pēne etiam numerātās ēdiscant; tam paucī tamen existant quī Latīnē rogantī quidpiam Latīnē respondēre
            queant?
        </div>

        <div class="line-container" id="Ber.1.02">
            <div class="line-character">
                Leonicus
            </div>
            Quōs tū mihi Cicerōniānōs nārrās? Nūper nē exortī tibi videntur, quī Cicerōnem Latīnī sermōnis
            Rōmānaeque ēloquentiae prīncipem sibi prōpōnant imitandum? Num sānō eōs esse iūdiciō putās, quī rem
            longē omnium pulcherrimam assequī cōnantur?
        </div>

        <div class="line-container" id="Ber.1.03">
            <div class="line-character">
                Spudaeus
            </div>
            Ego vērō, cum tālēs omnīs laudō, tum uērō, ut Cicerōnī quis est similimus, ita mihi est admīrandus, ut
            aliīs omnibus cuiuscunque sēculī Latīnīs scrīptōribus antepōnendus videātur. Sed novum ac superstitiōsum
            genus hominum mīror, quī ubi Cicerōnis pāginās aliquot lēgērunt et vōcēs ē Cicerōnis lībrīs temerē in
            suōs commentāriolōs congessērunt, Cicerōnis sē lēgitimōs foetūs esse putant dignōsque quī ēloquentiam
            hōc sēculō nōbīs cōnstituant.
        </div>

        <div class="line-container" id="Ber.1.04">
            <div class="line-character">
                Leonicus
            </div>
            Tūne genus hominum hoc novum esse putās?
        </div>

        <div class="line-container" id="Ber.1.05">
            <div class="line-character">
                Spudaeus
            </div>
            Maximē.
        </div>

        <div class="line-container" id="Ber.1.06">
            <div class="line-character">
                Leonicus
            </div>
            Atquī, nē Fabiī quidem sēculō nova ista, ut putās, seu superstitiō, seu religiō dēfuit.
        </div>

        <div class="line-container" id="Ber.1.07">
            <div class="line-character">
                Spudaeus
            </div>
            Quī, quaesō? Morbum enim novum crēdidī.
        </div>

        <div class="line-container" id="Ber.1.08">
            <div class="line-character">
                Leonicus
            </div>
            Īmō uērō vetus est īnsānia. Ōtiōsōs enim ille sē uīdisse ait ac supīnōs quī, sī quid modo longius
            circumdūxissent, iūrārent ita Mārcum Cicerōnem fuisse locūtūrum. Quōsdam uērō suō sēculō fuisse scrībit
            quī Cicerōnis ēloquentiam pulchrē sibi expressisse uidērentur, sī sēnsum aliquem hīs uerbīs clausissent
            ESSE VIDĒRĒTUR.
        </div>

        <div class="line-container" id="Ber.1.09">
            <div class="line-character">
                Spudaeus
            </div>
            Quem vērō illum putās esse, quī, cum nōs ad coenam Ambrosiānus uocāsset doctīque ac clārī uirī nōn parum
            multī adessent, laudātūrus quendam suīs aliīs uirtūtibus clārum: quam bellē, inquit, Cicerōniānus est
            hic noster, quī ōrātiōnis suae partem quandam ita exōrsus est INVĀDĀMUS IN EAM REM?
        </div>

        <div class="line-container" id="Ber.1.10">
            <div class="line-character">
                Leonicus
            </div>Meminī, et tum rīsisse mē solūtius, fateōr, quam decēret. Sed ita homō sum.
        </div>

        <div class="line-container" id="Ber.1.11">
            <div class="line-character">
                Spudaeus
            </div>
            Quid quod proximē in Galliam Narbōnēnsem euntibus nōbīs nārrābat uir nōn indoctus fuisse nūper quendam
            magnī nōminis vīrum et multīs ēditīs librīs percelebrem quī libellum quendam suum iam prōstantem ac
            venālem revocāre sē velle dīceret ac retēxēre, quod in eō vōcem dēprehendisset nōn Cicerōniānam?
        </div>

        <div class="line-container" id="Ber.1.12">
            <div class="line-character">
                Leonicus
            </div>
            Nē id quidem excidit mihi neque excidet unquam. Ubīque enim ferē rīdeō īnfēlīcem hanc verbōrum calumniam
            quae quōsdam ita male habet ut, etiamsī generōsō impetū, ad optima ferantur, sibi tamen ubīque negōtium
            facessant et rēctē conceptās rērum imāginēs, stylī morā frīgēre perīre quae sibi patiantur.
        </div>

        <div class="line-container" id="Ber.1.13">
            <div class="line-character">
                Spudaeus
            </div>
            Audiō.
        </div>

        <div class="line-container" id="Ber.1.14">
            <div class="line-character">
                Leonicus
            </div>
            Quid dē eō hominum genere sentiam, hīc nōn libet repetere. Mōrōsiōrēs sunt quam ut plācārī possint, sī
            quis eīs stomachum mōverit. In operis suī nuncupātōriā, quam vocant, epistolā ita scrīpserat ille:
            "graviōrem mihi abs tē labōrem iniūnctum esse vidēbam." Admonitus ab eō quī eī ā studiīs erat, nusquam
            apud Cicerōnem legī LABŌREM INUNGĪ. Ad Cicerōniānārum uōcum prōmptuārium, quod ille sibi multārum
            noctium vigiliīs parāverat, cōnfugit: cum id nūllā ex parte sē prōferret, concerpsit pāginam in quā
            scrīptum erat; librum etiam tōtum concerptūrus, nī puer, quī eī legentī ac meditantī adsidēbat,
            prohibuisset.
        </div>

        <div class="line-container" id="Ber.1.15">
            <div class="line-character">
                Spudaeus
            </div>
            Atquī Fabius Quīntiliānus eō verbō cum alibī, tum Īnstitūtiōnum librō prīmō ūtitur: "ut mihi, inquit, sī
            nōn inveniendī nova, at dē veteribus iūdicandī labōrem iniungere nōn iniūstē vidērentur." Sed Fabium nē
            naucī quidem faciunt ex eīs permultī.
        </div>

        <div class="line-container" id="Ber.1.16">
            <div class="line-character">
                Leonicus
            </div>
            Nīl mīrum! Ab iīs enim tantum amātur ille quī eius cum dīligentiam, tum eximium in verbōrum rērumque
            ponderibus exāminandīs acūmen ac iūdicium penitus īnspexērunt.
        </div>

        <div class="line-container" id="Ber.1.17">
            <div class="line-character">
                Spudaeus
            </div>
            CĒTERUM, particulam quam negant nōnnūllī apud Cicerōnem legī, tūne Latīnam rēris esse?
        </div>

        <div class="line-container" id="Ber.1.18">
            <div class="line-character">
                Leonicus
            </div>
            Nē id quidem sciō, bis nē an semel tantum (ut proximē mēcum quīdam contendēbat) apud illum reperiātur.
            Latīnam certē ut crēdam, facit Terentiānus Parmenō quī ita in Eunūchō: caeterum dē exclūsiōne verbum
            nūllum. Sed missa istaec faciāmus. Tūque tibi, mī Spudaee, ita persuādē stultissimam hanc esse verbōrum
            cūram. Nec reformīdandam vōcem ūllam quae auctōre aliquō nōn improbō dēfendī possit. Quālia posse eōrum
            scrīpta esse putās quī ubīque in verbōrum cavillātiōnibus haerent? Quālia tandem nisi frīgida, ieiūna,
            exanguia et, ut Fabius ait immodicā cūrā pessima. Verbīs quidem cūram suam dēbērī ignōrāre profectō nōn
            potes, sed sua rēbus dēbētur sollicitūdō. Cicerōniānīs istīs quī scrībentēs ad elenchum totiēs suum
            redeunt, quī totiēs vōcēs permūtant, addunt, eximunt, quae possunt alia quam lacera ac cicātrīcōsa
            scrīpta nāscī?
        </div>

        <div class="line-container" id="Ber.1.19">
            <div class="line-character">
                Spudaeus
            </div>
            Addūcor eō propemodum ut crēdam hoc hominum genus parum sapere, quibus ea cūra nihil aliud cōnferat quam
            ut nihil fēlīciter audeant. Vērumtamen etsī vereor nē tibi molesta ista sint levia, ac plānē frīvola
            quae ad rem grammaticam propriē pertinent et ā puerīlibus nūgīs haud ita multum absunt; aequō tamen
            animō, ut spērō, ferēs hōc tē locō ā mē interpellārī.
        </div>

        <div class="line-container" id="Ber. 1.20">
            <div class="line-character">
                Leonicus
            </div>
            Māllem equidem tibi ad alia paulō magis ūtilia respondēre. Sed tibi tamen mōs gerendus, sī nōn magna, at
            honesta tamen, neque indigna quae vel ab ērudītīs trādantur petentī. Utinamque adolēscentī tibi
            līberāliter īnstitūtō et ad optima properantī per omnia satisfacere possem. Explērem profectō aviditātem
            istam tuam. Age igitur, sī quidem tibi ita vidētur.
        </div>

        <div class="line-container" id="Ber. 1.21">
            <div class="line-character">
                Spudaeus
            </div>
            Quoniam iam diū perspexisse mihi videor quid dē Cicerōne sentiās, quantīque eius nōn ēloquentiā modo,
            quae in eō summa fuisse dīcitur, sed prūdentiam etiam faciās; quod ex tē audītum meminī, hōc locō
            testātum, ac velut cōnsignātum relinquī abs tē cupiō.
        </div>

        <div class="line-container" id="Ber. 1.22">
            <div class="line-character">
                Leonicus
            </div>
            Equidem sīc exīstimō, nēminem unquam aut animō aut spē magnam aliquam ēloquentiae speciem concēpisse,
            quī sibi nōn illīus memoriam atque imāginem prōpōnendam putāverit. Quārē, sī quī eiusmodī fuērunt quī
            nihil absurdum in ōrātiōne, nihil peregrīnum sequerentur, sed certās quāsdam Rōmānī generis, ut ipse
            ait, quasi quae urbīs propriās vōcēs ac pēne vernāculās pūtidīs ac īnsolentibus antepōnerent, in
            Cicerōnis lēctiōne assiduē versātōs eōs fatērī plānē necesse est. Sed quoniam nec forēnsis illa
            ēloquentia ubīque necessāria est, nec omnia quae ad absolūtam doctrīnam pertinent execūtus est Cicerō:
            nōn agricultūram, nōn rem medicam, aut herbāriam, nōn mundī terraeve dēscrīptiōnem nōn alia dēnique quae
            et ā Graecīs trādita sunt nec ā Latīnīs omissa, mīrārī satis nequeō, quid istīs in mentem vēnerit quī
            omnia ad Cicerōnis līneāmenta exigunt. Eadem audīstī cum saepe aliās ex mē, tum vērō annō superiōre quum
            Cicerōnis locum illum quī est in Catōne Maiōre dē agricolārum voluptātibus ūnā legerēmus. In eō dēlībāta
            sunt quaedam dē terrae vī ac nātūrā, dē serendī ratiōne, dē occātiōne, dē herbēscente ē sēmine vapōrē
            tepefactō viriditāte, dē spīcae ōrdine, dē aristārum mūnīmentō, dē vitium satū, ortū, incrēmentō, dē
            malleolīs et plantīs, propāginibus, adminiculōrum ōrdinibus, capitum coniugātiōnibus; rūrsum, dē agrōrum
            irrigātiōne, fossiōne, repastinātiōne, stercorandī ūtilitāte. Quae sī lātius explicanda essent
            praeceptīsque ac ratiōne trādenda, nōn ūnus Cicerō adeundus foret. Quī sī omnia illa iūstīs volūminibus
            complexus esset, longē alius vidērētur quam quī nunc quibusdam vidētur quī exceptās ex illīus librīs
            particulās ac vōcēs aliquās ubīque nōbīs ceu ūtendās prōpōnunt.
        </div>

        <div class="line-container" id="Ber. 1.23">
            <div class="line-character">
                Spudaeus
            </div>
            Iam mihi propemodum videor intelligere quod prīmō dē tē locō quaesieram, Cicerōniānōs ideō in nectendīs
            sānē quam paucīs verbīs atque extempore ēnūntiandīs haerēre quam saepissimē, intersistere, offēnsāre,
            quod humilis illa verbōrum cūra et stylum tardat et sermōnis ingeniīque lībertātem impedit.
        </div>

        <div class="line-container" id="Ber. 1.24">
            <div class="line-character">
                Leonicus
            </div>
            Langueat eōrum sermō necesse est quī ad singula haerent et, dum Cicerōniāna modo sequuntur, optima
            nōnnunquam ac significantissima reformīdant, quodque est in prīmīs rīdiculum, Cicerōniāna ipsa. Nam dum
            in eam rem ūnam intenditur animus velutī quaerēns quod calumniētur, stupet lingua, ingeniī aciēs ānxiā
            inūtilīque cōgitātiōne retunditur, spīritus vērō ille fēlīciter audāx opprimitur. Inde ēlinguēs scīlicet
            ac mūtī plērīque, nōnnūllī haesitantēs ac balbī. Pectore enim quō dissertī efficimur repressō, frēnāta
            vērō etiam ipsā vī mentis et in humilī verbōrum exāmine dēfīxā, stupeat lingua cūnctanterque ac aegrē
            sermō eat necesse est. Dēlēctum verbōrum ac optimārum quārunque vōcum praeparātam cōpiam nēmō sānī
            iūdiciī laudāre nōn potest; sed quid efficiant istī quamque lentē eīs perpauca succēdant (sī quid modo
            succēdat iīs) facile vel mē tacente perspicis.
        </div>

        <div class="line-container" id="Ber. 1.25">
            <div class="line-character">
                Spudaeus
            </div>
            Atquī quum vēram ēloquentiam assecūtōs sē, tum vērō optimam scrībendī dīcendīque ratiōnem cōnstituisse
            et putant et glōriantur.
        </div>

        <div class="line-container" id="Ber. 1.26">
            <div class="line-character">
                Leonicus
            </div>
            Nōn nova eiusmodī glōria. Nam Aristotelēs quoque philosophōs quōsdam rīsisse fertur ut stultōs ac
            arrogantēs quī philosophiam suīs ingeniīs perfectam rērumque omnium quae ad reī tantae cōnsummātiōnem
            pertinērent accessiōne perductam ad summum praedicārent. Ēloquentia vērō an ōlim sit cōnstituenda
            nesciō, cōnstitūtam certē ut crēdam addūcī nequeō. Tantum vērō abest ut praestārī ab istīs posse id
            cōnfīdam ut reī praeclārissimae eōs etiam et obesse et obfutūrōs putem, quī, quod totiēs dissuādet
            Fabius, ūnī sē alicui quem per omnia sequantur semel addīxēre. Quā dē rē aliquandō plūra disseram tēcum,
            sī per ōtium licuerit. Nam in hāc tam diuturnā peregrīnātiōne incertōque ac turbulentō vītae genere,
            quantulum est quod efficere possumus? Altum haec rēs ōtium quiētumque silentium postulat.
        </div>

        <div class="line-container" id="Ber. 1.27">
            <div class="line-character">
                Spudaeus
            </div>
            Īmō vērō, sēcessus hīc, quō in Narbōnēnsī Galliā nūllum amoeniōrem alium dictitant esse, nōs maximē ad
            totiēs optātam mihi disputātiōnem invītat, praecipuē arbustum illud, prātumque variīs expictum
            distīnctumque flōribus et pūrīs pellūcidīsque eurīpīs cīnctum. Nec porrō dubitō quīn, sī dum frangātur
            hic aestus, ad dēnsissimum illud arundinētum sub adsitā platanō sedeāmus, periūcundum tibi futūrum sit
            diēī reliquum cuius mātūtīnae hōrae graviōribus, ut sīc dīxerim, mūsīs iam abs tē datae sunt. Quod sī
            nihil hīc aliud esset quam quercus illa et rēcta et opāca, cuius rāmīs leviter īnspīrant aurae, esset
            tamen quod paulum interquiēscerēs. Nunc, cum tot oleae, tot cupressī, tot platanī, ac fīcī nōbīs
            arrīdeant, cūr pulvīnōs adferrī nōn iubēs ut vel sub hāc, vel sub illā umbrā commodius iūcundiusque
            sedeāmus?
        </div>

        <div class="line-container" id="Ber. 1.28">
            <div class="line-character">
                Leonicus
            </div>
            Fallēris, mī Spudaee, sī vel prāta vel hortōs amplissimōs, amplissimum dēnique hunc tōtum sēcessum mihi
            studiōrum hortātōrem esse putās. Mentem enim ab opere dēstinātō āvocat locī tum varietās, tum amoenitās.
            Nec tam voluptāte ista intenditur cōgitātiō quam remittitur, dum aliud mēns, aliud agunt oculī.
            Quamobrem, sī quid vīs, tēctum subeāmus et diurnum illud cubiculum repetāmus studiīsque nostrīs dicātum.
            Tibi diēs hīc tōtus dabitur sīve praelegentem tibi aliquid Leonicum tuum audīre velīs, sīve dictante eō
            excipere mālīs aliquid quod in commentāriōs posteā tuōs referātur.
        </div>

        <div class="line-container" id="Ber. 1.29">
            <div class="line-character">
                Spudaeus
            </div>
            Disputantem et ad ea quae iamprīdem cōgitō respondentem audīre mālō, idque abs tē petō ac postulō. Ac
            prīmō: quoniam ex tē saepius audīvī nihil esse in vītā hāc admīrābilius eō homine quī compositā
            ōrnātaque ōrātiōne possit tenēre hominum coetūs, mentēs allicere, impellere quō velit, undeque velit
            dēdūcere; scīre aveō an idem at hūc quod prius sēnsistī sentiās.
        </div>

        <div class="line-container" id="Ber. 1.30">
            <div class="line-character">
                Leonicus
            </div>
            Sentiō equidem, neque ab hāc dēducī mē unquam sententiā patiar. Addam tamen priōrī sententiae aliquid,
            cui rē explicātā facile tē assēnsūrum exīstimō.
        </div>

        <div class="line-container" id="Ber. 1.31">
            <div class="line-character">
                Spudaeus
            </div>
            Quid illud, obsecrō, est?
        </div>

        <div class="line-container" id="Ber. 1.32">
            <div class="line-character">
                Leonicus
            </div>
            Magnam esse admīrātiōnem, Cicerō scrībit, cōpiōsē sapienterque dīcentis: quem quī audiunt, cum
            acūtissimum ingeniōsissimumque eum esse iūdicant, tum vērō eā sapientiā praeditum, cui caeterōs omnēs
            meritō subditōs esse oporteat. Ego vērō illud addam, quod mihi rēctē sēnsisse videor: maximam esse ac
            incomparābilem admīrātiōnem cōpiōsē, sapienter et ex tempore dīcentis, quem quī audiunt, nōn modo plūs
            quam caeterōs intelligere ac sapere crēdunt sed terrēnum quendam deum etiam sē audīre arbitrantur. Ex
            tempore enim dīcendī facultāte nihil esse admīrābilius putō, dum tamen eum dēmum dīcere intelligāmus,
            cui dispositē, ōrnātēque ac prūdenter dīcat. Nec immeritō profectō admīrābilem eam virtūtem maximum
            studiōrum frūctum veterēs iūdicāvēre, quod nōn nisi multā lēctiōne, ut tibi saepe scrībere meminī,
            cuīquam contingat tanta fēlīcitās ac successus multa ex tempore fundendī, quem interdum labor nūllus,
            nūllā cūrā cōnsequātur. Deum tunc adfuisse, cum id ēvēnisset, veterēs ōrātōrēs, ut Cicerō dīcit,
            aiēbant. Dīvīnum utique mūnus id esse meritō cēnsēbant, nec nisi summā coelestīque beneficentiā cuīquam
            darī ut dē magnīs rēbus, multīs nec stultīs, nec indoctīs audientibus, quidquam ex tempore dīceret
            sapienter ac fēlīciter. Etsī enim viam quandam variam ac multiplicem esse nōn ignōrābant quā ad id
            pervenīrētur, quandō tamen arduam eam esse vidēbant ac difficilem et ā paucīs vel initam, vel fēlīciter
            tentātam, dīvīnō quōdam ductū modō ad rāram fēlīcitātem pervenīrī posse perspiciēbant. Nōn enim
            inconditum ac fortuitum sermōnem sapiēns vetustās admīrābātur sed sānam sōbriamque ōrātiōnem coelestī
            aliquō ceu spīritū ferente ēvolventem sēsē et ad laetum optātumque exitum properantem.
        </div>

        <div class="line-container" id="Ber. 1.33">
            <div class="line-character">
                Spudaeus
            </div>
            Audiō.
        </div>

        <div class="line-container" id="Ber. 1.34">
            <div class="line-character">
                Leonicus
            </div>
            Quem aestuāns animus ac concita mēns tumultuārium sermōnem fundit, eum meretrīculīs rixantibus plērunque
            superesse sciēbat. Quem vērō multa lēctiō fōrmāsset, nōn perpetuum modo ipsum ac nusquam intersistentem
            sed ērudītum etiam ac cultum rēctē iūdicābat esse eius generis eiusque modī quem omnēs velut ē coelō
            exceptum et commendārent et mīrārentur.
        </div>

        <div class="line-container" id="Ber. 1.35">
            <div class="line-character">
                Spudaeus
            </div>
            Quam vellem nunc aliquem nōbīs darī tam excellentī ingeniō ac dīcendī facultāte praeditum iīs excultum
            disciplīnīs iīs et nātūrae et artis adiūmentīs ac praesidiīs īnstrūctum quae ad dīvīnam hanc virtūtem
            perficiendam attinent. Quod sī mē, quī tē ūnum praecipuē observō ac colō, nōn indignum putās quī viam
            illam, quam dīxtī esse multiplicem ac difficilem, abs tē accipiam, efficiam ut singulārīs atque
            incomparābilīs virtūtīs huius, dē quā iamdūdum loquimur, partem mihi aliquam ē tuā disputātiōne
            adscīscam. Viā enim opus esse sciō ac duce quōpiam certō ac fīdō quī libēns alacrisque praeeat, cuius
            vestīgia libēns alacrisque sequātur reī pulcherrimae studiōsus, ut, sī nōn ad summum, ad aliquem tamen
            honestum gradum cum duce ipsō perveniat. Viam enim quī nescit quā dēveniat ad mare, oportet eum quaerere
            amnem comitem sibi.
        </div>

        <div class="line-container" id="Ber. 1.36">
            <div class="line-character">
                Leonicus
            </div>
            Tū vērō, mī Spudaee, nōn comitem quaeris quem praestāre tibi possem sēd praetōrem ac ducem, quem utinam
            ipsī probum, ut ais, nec tantī itineris ignārum aliquem habērēmus! Dux vērō tibi esse quī possum? Quī,
            quae scīre exoptās, per aetātem nōn didicerim, quī inter indoctōs et barbarōs magnam aetātis ac vītae
            huius partem exēgerim ac propemodum inter eōs cōnsenuerim quī, quae tū, meliōribus vidēlicet fātīs nātus
            et annīs, mīrārīs et expetis, rīdērent ac nihil facerent. Quod sī tamen eam inīre ratiōnem vīs ac viam
            ingredī, reī multō pulcherrimae Cicerōnem ac Fabium habēs, nōn ēgregiōs modo ducēs sed hērōās etiam
            invictōs ac fortēs, quōrum alter ascendere cupientem, nōn modo tē ex ēditō vocābit sed porrēctā etiam
            manū iuvābit ascendentem, alter vērō viam plānam et expedītam esse docēbit obscūraque ea et ad
            percipiendum difficilia negābit quae scrīptōrēs dīversīs opīniōnibus pertināciter tuendīs involvērunt.
        </div>

        <div class="line-container" id="Ber. 1.37">
            <div class="line-character">
                Spudaeus
            </div>
            Et id quidem sciō neque aliud petentī mihi respōnsūrum tē praevīderam. Adiī utique ad utrunque nōn semel
            et ab utrōque in eam rem trādita īnspexī quā potuī cūrā observāvī et pēne etiam ēdidicī. Nec dubium est
            quīn et optima sint et vērissima quae ab illīs praecipiuntur omnia. Sed mihi, ut vērum fatear, magis
            probantur ea quae ōlim paucīs abs tē dicta adhūc meminī, quae sī fūsius ūberiusque explicāta animōque ac
            memoriā comprehēnsa hodiē hinc domum tulerō, magnum operae pretium lūculentumque ac memorābile lucrum
            mihi fēcisse vidēbor.
        </div>

        <div class="line-container" id="Ber. 1.38">
            <div class="line-character">
                Leonicus
            </div>
            Dīcam et, quanquam in hāc peregrīnātiōne librōrumque omnium inopiā vix tibi mē spērō satisfactūrum,
            repetam tamen paulō altius quae dē rē tantā dīcī posse videntur. Prīmumque tuam laudābō dīligentiam quī
            rhētorum praecepta, quae ā multīs leguntur, ēdiscuntur ā paucissimīs, annō superiōre didicerīs
            tractēsque eādem assiduē, studeāsque rēs verbaque commodissimē invenīre, inventa dispōnere, disposita ac
            suō quaeque locō collocāta ōrnāre. Quae vērō alia dē ōrātiōnis partibus, eārum tractātiōne ac arte dē
            contrōversiārum generibus, dē cōnstitūtiōnibus causārum, dē ōrnāmentīs ōrātiōnis lūminibusque iīs quibus
            ōrātiō illūstrātur ac distinguitur, ā scrīptōribus Latīnīs prōdita sunt, ea tibi nota, perspecta ac
            meditāta omnia arbitror, tibique eō nōmine grātulor vehementerque assentior quod ēloquentiam nōn, ut
            quīdam, exercitātiōne sōlā, nōn sōlā imitātiōne sed arte etiam cōnstāre ac praeceptīs tibi iam inde ab
            initiō persuāserīs. Via enim prōrsus aliqua, ut dīxī, prīmum opus est ad quam, sī quandō aberrāre forte
            contigerit aut necesse fuerit, sit tūtissimus reditus. Prōmere enim quae mente concēperīs et ad
            audientēs perferre, quod ēloquentiae proprium est et ad ēloquentem propriē pertinet, sine arte nēmō
            potest. Dīcere vērō ex tempore, id est (ut ego quidem iūdicō) currere, quis potest, nisi quī prius quō
            sit et quā perveniendum didicerit? Quārē, perge, mī Spudaee, quae ab artium scrīptōribus dē arte dīcendī
            praescrīpta sunt legere et, quoad eius fierī poterit, ēdiscere, sed meminerīs tamen praeceptā illa quae
            καθολικὰ ā Graecīs, ā nostrīs, quō fierī modo potest, ūniversālia vel perpetuālia vocantur, eius generis
            esse quae mūtārī aut labefactārī etiam, ut Fabiō vidētur, ac subruī possint atque interdum dēbeant. Quī
            enim ad illa sē tanquam ad immūtābilēs ac necessāriās lēgēs alligārit, dīcendī cursum ac colōrem stultē
            perdat necesse est. Quī enim sōlīs praeceptīs satis sē īnstrūctōs arbitrantur nec unquam quidquam audent
            fēlīciter cōnātumque omnem reformīdant, cum ēloquentiae multum diūturnumque labōrem impenderint, hoc
            assequuntur ut ab ēloquentibus vel quam longissīmē absint. Quārē, quod praeter rhētorum īnstitūtiōnēs
            alia tibi adiūmenta undique comparās et quotīdiē multa rogandō, audiendō, legendō, tē ipsum vincere
            studēs, vehementer, mihi crēde, ab omnibus probātur. Nam, sīve prīvātō iūdiciō ac nātūrae, quae sē tibi
            beneficam profectō ac līberālissimam praebuit, sponte ac ductū, sīve ērudītī alicuius cōnsiliō id facis,
            prūdenter facis, quī, quam expetis admīrandam virtūtem, nōn nisi multīs vigiliīs ēmī posse cēnseās.
        </div>

        <div class="line-container" id="Ber. 1.39">
            <div class="line-character">
                Spudaeus
            </div>
            Praeceptiōnēs quidem illās, quās dīcis, tē hortante ac praeeunte etiam didicī artemque ipsam in ōrātōrum
            scrīptīs latentem atque abditam interdum cōnor ēruere. Ōrātiōnum etiam quārundam optimārum partēs quās
            effingam, aut certē subsequar, memoriā complectī studeō. Sed animadvertō tamen alia mihi permulta
            superesse adhūc quae observem, quae teneam, quae discam, quae tuear, quae tamen, quālia sint ipsa,
            nōndum satis intelligō.
        </div>

        <div class="line-container" id="Ber. 1.40">
            <div class="line-character">
                Leonicus
            </div>
            Rēctē dictum est ab antīquīs difficilia omnia esse quae pulchra. Lēctiōne multā optimē fōrmārī vel
            sermōnem, vel ōrātiōnem ex mē saepe audīstī sed ē tantā tamen scrīptōrum turbā dēlegendī nōnnūllī quōs
            legās, quōs imitēris. Et nesciō an tūtissima sit ea brevitās quae est apud Līvium in epistolā quādam ad
            fīlium scrīptā, ut auctor est Fabius: legendōs Dēmostenem ac Cicerōnem, tum ita ut quisque Dēmosthenī ac
            Cicerōnī fuerit simillimus. Legendī ōrātōrēs, legendī poētae, excutiendum omne scrīptōrum genus. Ad
            doctrīnam enim omnium nōn improbōrum lēctiō pertinet, etiam sī ad faciendam phrasin nōn omnēs sint
            accommodātī. Cicerōnem praecipuē fac nōn lēgās modo sed amēs etiam inque intimam familiāritātem accersās
            sed meminerīs facitō Līviānī illīus: tum ut quisque erit Cicerōnī simillimus. Nam, sī sōlus lēgātur
            ille, quod nōnnūllīs placēre videō, nōn optimī modo omnēs dēserentur sed ab omnibus posthāc stylus ceu
            clypeus abiiciētur dēspērātō tot labōrum praemiō. Quis enim ea sustineat scrībere quae legere nēmō
            dignētur? Porrō, quid ex singulōrum lēctiōne ūtilitātis capī possit, ut iūdicāre difficillimum est, ita
            referre longissimum. Cum vērō ex iīs quī vetustātem pertulērunt vix ūllum Fabius esse putet quī iūdicium
            adhibentibus nōn allātūrus sit ūtile aliquid, cumque Cicerō eōdem auctōre ab illīs vetustissimīs
            auctōribus ingeniōsīs quidem sed artē cārentibus plūrimum sē fateātur adiūtum, mīrum profectō subitō
            ēnātōs quī, Cicerōne ūnō receptō et in summō, ut pār est, ōrdine collocātō, aliōs omnēs exclūdant,
            explōdant, ēiiciant.
        </div>

        <div class="line-container" id="Ber. 1.41">
            <div class="line-character">
                Spudaeus
            </div>
            Sī in tam amplō theātrō ūnī Cicerōnī locus erit, angustē ille ut ōlim nōn sedēbit. Sed perge porrō,
            Leonice.
        </div>

        <div class="line-container" id="Ber. 1.42">
            <div class="line-character">
                Leonicus
            </div>
            Assiduā itaque lēctiōne fōrmārī ac perpolīrī ōrātiōnem nēminī dubium esse putō. Quae quāliaque scrīpsit
            Aristotelēs, philosophōrum omnium, Platōne exceptō, prīnceps, ex mē audīstī, Aristotelisque librōrum,
            quī quidem extent, indicem tibi ā mē fierī voluistī. At illum, quantus quantus erat, multa ac pertināx
            lēctiō effēcerat. Eum certē ob lēctiōnis dīligentiam Anagnōstēn Platō vocāre cōnsuēverat; Cicerō vērō,
            etsī in suīs, amīcōrum pūblicīsque negōtiīs erat occupātissimus, Graecōrum tamen librōs ēvolvēbat
            assiduē cumque iīs certābat et ex eōrum fontibus, ut testātur ipse, iūdiciō, arbitriōque suō quantum,
            quōque modō vidēbātur, hauriēbat. Sed eundem nōn minus commendat frequēns scrīptiō, quam quidem multa
            lēctiō pepererat. Ad fīlium vērō scrībēns: ōrātiōnem, inquit, latīnam efficiēs profectō legendīs nostrīs
            plēniōrem. Audīs lēctiōne ūberiōrem plēniōremque ōrātiōnem fierī. Id quod tum dēmum contigisse tibi
            sentiēs, cum nōn verba modo ex optimīs quibusque scrīptōribus sed rēs etiam ac sententiās idōneās,
            quibus et commūnis sēnsūs alitur et parātur iūdicium, tibi sēlēgerīs memoriāque comprehenderis.
        </div>

        <div class="line-container" id="Ber. 1.43">
            <div class="line-character">
                Spudaeus
            </div>
            Tibi facile assentior illa omnia. Sed alia etiam quaedam expectō quae mē adoptātam illam rēctē nōnnūlla
            ex tempore dīcendī facultātem sēnsim perdūcant. Nam forēnsem illam et antīquam, ut hōc sēculō parum
            necessāriam, haud ita multum expetō.
        </div>

        <div class="line-container" id="Ber. 1.44">
            <div class="line-character">
                Leonicus
            </div>
            Quid expectēs aliud nesciō, nisi forte rūrsum audīre vīs quae dē stylō eiusque ūtilitāte tēcum saepe et
            Lūtētiae et in hōc Pontisergiānō sēcessū disseruī.
        </div>

        <div class="line-container" id="Ber. 1.45">
            <div class="line-character">
                Spudaeus
            </div>
            Cupiō, eademque ut vel repetās, vel augeās disputandō, tē etiam atque etiam rogō.
        </div>

        <div class="line-container" id="Ber. 1.46">
            <div class="line-character">
                Leonicus
            </div>
            Stylī, quem optimum effectōrem ac magistrum dīcendī Cicerō vocat, labōrem ā sēipsō ūnusquisque dēbet
            exigere. Huic post multam lēctiōnem locus opportūnus erit. Eius autem duplex mihi ratiō esse vidētur:
            dīligentia et ūsus frequēns, sīve exercitātiō. Prīmum enim tardus quidem sed dīligēns esse stylus dēbet
            ita ut ēmendāta sint quae scrībēs omnia. Nam aliae deinceps maiōrēs virtūtēs succēdent, perspicuitās et
            cultus sīve splendor quīdam quem optimōrum lēctiō simul et imitātiō suppeditant. Dē stylī autem
            exercitātiōne dīcere supervacāneum putō, cum sine eā nihil effēcī rēctum nēminī dubium esse possit. Quod
            vērō dē eius tardātiōne dictum est, neque ratiōne caret, neque exemplō. Verbōrum enim dēlēctus et rērum
            collocandīque ratiō temporis spatium dēsīderant. Itaque scrīpsisse Sallustium Quīntiliānus auctor est et
            Vergilium Dōnātus paucōs diē versūs compōnere solitum trādit quōs ceu īnfōrmēs foetūs lambendō ursum
            mōre sēnsim sē fōrmāre dīcēbat. Stylum ergō in manū sūmptūrus, rem tōtam dē quā dictūrus es animō
            concipe, sīc et sēnsūs et verba succēdent. In sententiīs nē quid stultum, nē quid ineptum sit aut
            rīdiculum vidē. Verbōrum mōmenta ita tibi sunt exāminanda ut calumniātrīcem suī cūram illam ac immodicam
            dīligentiam fugiendam dūcās. Audē itaque et incipe, prōgressus aliquantulum, siste, et ut antecēdentibus
            posteriōra iungantur, proximē scrīpta repete. Inventīs adhibē iūdicium, iūdicātis et probātis ōrdinem ac
            dispositiōnem. Sīc, fateor, stylī calor ille nōnnihil refrīgēscet sed receptīs dē integrō vīribus prior
            impetus recurret ac sēsē tibi ultrō reddet. Sī scrībentī tibi taedium obrēpserit, scrīpta in aliquod
            tempus repōne ad quae redeās integer. Tum rūrsus explicā vela aptātīsque vēlīs ac dispositīs rudentibus
            ferentibus ventīs nāvigā. Quod sī mūtāta aura, ut saepe fit, retrōrsum ībis, bonō animō ut sīs facitō.
            Nam sī tibi cōnstiterīs, nec, quod plērīque faciunt, turpiter dēspērāverīs, implērī mox sinūs redditīs
            armāmentīs mīrābere et optātum portum contingēs laetus nec secundam aggredī nāvigātiōnem verēbere.
            Accēnsus ōlim eius, ut sīc dīxerim, mūsae, quam deamās, et ipse vehementer adhūc expetō, amōre ac
            dēsīderiō, sī quid dēesset sērium quod scrīberem, exercendī stylī causā historiam fābulōsam scrībēbam,
            nōn multum iīs vidēlicet dissimilem, quae ā Graecīs aliquot scrīptōribus dīcuntur esse compositae.
            Valentīnī enim et Ursiniī, quem Orsōnem vulgō vocant, quī in silvā Aurēliā ēducātī dīcēbantur, Gallicō
            sermōne cōnscrīptam historiam Latīnam facere tentābam adhibitīs tamen ōrnāmentīs et figūrīs quae ad rem
            per sēsē humilem ac exiguam decorandam pertinēre vidērentur, fictās conciōnēs nōnnunquam intertexēbam,
            fictās lēgātiōnēs ac tabellāriōs, cōnsilia ēventūs affingēbam. locōs dēscrībēbam et Aurēliam quoque
            ipsam, ad quam expositī illī ferēbantur, dēpingēbam, supputābam tempora, veterēs historicōs, quī nunquam
            extārent, testēs citābam et rem ā vēritāte remōtam ōtiōsīsque mulierculīs scrīptam cōnābar vērisimilem
            efficere. Quā ex rē assecūtūrum mē spērābam nārrandī pūrē ac dīlūcidē suādendīque ac dissuādendī
            ratiōnem aliquam; scrībendārum praetereā epistolārum facultātem et artem, sī quā modo scrībendārum
            epistolārum esset ars nec in nātūrā ūsūque ac exercitātiōne studiōrum pars illa potius tōta posita
            esset. Scrīpsī et cōmoediās aliquot, quās nōn succēdente stylō et damnāvī posteā et abolēvī. Sed
            dialogōrum mihi tamen lībertās sīcuti facilior vidēbātur, ita longē grātior erat. In quibus, etsī decorō
            ac persōnīs esse serviendum nōn ignōrābam, oeconomia tamen illa, quā veterum cōnstant cōmoediae, nōn
            postulātur.
        </div>

        <div class="line-container" id="Ber. 1.47">
            <div class="line-character">
                Spudaeus
            </div>
            Nunc dēmum intelligō, pulcherrimō cuique operī suam esse difficultātem appositam.
        </div>

        <div class="line-container" id="Ber. 1.48">
            <div class="line-character">
                Leonicus
            </div>
            Carmina (quid enim negem?) scrīpsī et scrībō nōnnunquam quoque sed quālia Cherilī fuisse dīcit Horātius,
            inculta et male nāta. Legendī tamen tibi sunt poētae, mī Spudaee, et in eōs studiōrum recessūs interdum
            excurrendum: hoc prīscī omnēs ōrātōrēs factitārunt ut attrītā asperitāte forēnsī ingenia poēticīs
            blanditiīs reficerent. Haec sunt studiōrum amoenissima dīverticula, haec sunt ingenua laxāmenta
            iūcundissimaeque remissiōnēs ingeniōrum, quās captāsse M. Tullius dīcitur indeque maximum ēloquentiae
            lūmen intulisse. Nōverat vir prūdentissimus forēnsī contentiōne pugnāque illā cotīdiānā ingeniī mucrōnem
            retundī, poēticīs autem, ac prope dīxerim, mūsicīs hīs dēliciīs redacuī et excitārī. Latet enim, mī
            Spudaee, latet in optimīs quibusque carminibus mūsārum ceu spīritūs quīdam ab iīs ipsīs tibi petendus,
            petenda et illa verbōrum sublīmitās, petenda quaedam ōrnandī genera ac velut ōrātiōnis lūmina quae
            Cicerō ōrātōribus cum poētīs scrībit esse commūnia. Quod vērō tibi in prīmīs esse dūcō necessārium
            eximiaeque virtūtis illīus, quam expetis, ad quam nīteris, condīmentum quoddam praecipuum quoque sine
            necesse est quidquid ex tempore funditur, quamlibet aliōquī perpolītum ac nitidum, īnsulsum esse atque
            īnsipidum, ā poētīs tibi potissimum est petendum.
        </div>

        <div class="line-container" id="Ber. 1.49">
            <div class="line-character">
                Spudaeus
            </div>
            Quid illud tandem?
        </div>

        <div class="line-container" id="Ber. 1.50">
            <div class="line-character">
                Leonicus
            </div>
            Movendōrum animōrum ratiō sine quā īnfirma et iacentia cētera sunt omnia. Dē quā, quoniam quid sentīrem
            alibī tibi mē explicāre meminī, nihil dīcam hōc locō. Ex Aristotelis librīs, quōs dē arte rhētoricā
            scrīpsit, et ex Fabiō Quīntiliānō haec ōlim commodius intelligēs. Interim, quandō affectūs omnīs, vel
            mītēs illōs, quōs cōmoediae, vel hōs concitātōs, quōs tragoediae similēs esse volunt, nōn modo optimē
            tenent poētae sed eōs etiam in suā quōdam modo potestāte habent, ēvolvendī tibi saepe sunt ēdiscendaque
            in illīs quam plūrima quae ad hanc praecipuē ratiōnem pertinent. Cuius reī exempla satis multa ex
            Vergiliō addūcere hūc possem, nisi ea annō superiōre tibi, cum poētārum prīncipem ēnārrārem, velut
            digitō commōnstrāssem.
        </div>

        <div class="line-container" id="Ber. 1.51">
            <div class="line-character">
                Spudaeus
            </div>
            Id ipsum annī huius hieme, simul atque vidēlicet aulicā hāc molestiā dēfūnctīs in prīstinamque assertīs
            lībertātem Lutetiae quiēscere licēbit, in Homērō nōn minus, ut spērō, dīligenter praestābimus. Multa
            alia nōbīs (ut spērāre posse videor) ūnus Homērus suppeditābit.
        </div>

        <div class="line-container" id="Ber. 1.52">
            <div class="line-character">
                Leonicus
            </div>
            Ita spērō quoque, itaque tibi factūrum mē polliceor. Sed tunc licēbit tibi commūnem etiam locum aliquem,
            aut quaestiōnem īnfīnītam, quemadmodum coepistī, tractāre, aut graecās pāginās aliquot septimō quōque
            diē latīnās facere. Quod sī Latīna carmina solvere et, quod ā Fabiō probārī videō, paraphrasī explicāre
            (quā ūnā exercitātiōne virōs excellentissimōs ūsōs esse trāditum est) īnstiterīs, plūrimum ad id quō
            properās prōmōvisse tē sentiēs. Multiplex labor, inquiēs. Sed simplex, mihi crēde, nec ingrātus fuerit,
            sī meditātiōnem ūnam vicissim excēperit alia, quandō et varietāte levātur taedium et voluptās, quā
            cuiuscunque reī studium sustinērī solet, conciliātur.
        </div>

        <div class="line-container" id="Ber. 1.53">
            <div class="line-character">
                Spudaeus
            </div>
            Ita profectō crēdō ac persuāsum habeō expertus: ūnum modo aliquid agere semper difficile esse ac
            molestum.
        </div>

        <div class="line-container" id="Ber. 1.54">
            <div class="line-character">
                Leonicus
            </div>
            Graeca vertere, quod tū pulchrum ac magnificum esse putās, ōlim licēbit tibi, quā dē rē quid tibi annō
            superiōre dīxerim, cum Īsocratis ōrātiōnēs tibi frātribusque tuīs praelegerem, meministī adhūc, opīnor,
            et ipse repetēns iterum iterumque monēbō. Nunc cavē audiās istōs nesciō quōs, quī tot studiīs variīsque
            commentātiōnibus in dīversum tendentibus, nōn iuvenīlia modo sed rōbusta etiam ingenia onerārī atque
            obruī putant. Nam neque suprādicta illa in dīversum tendunt, ut illī stultē putant, sed nātūrā ita sunt
            coniūncta ac cōpulāta ut sēparārī neque possint, neque dēbeant. Lēctiōne requiēscit stylus, lēctiōnis
            vērō ipsīus taedium vicibus levātur. Quod cum sit ā Fabiō, nōn ērudītissimō modo praeceptōre sed optimō
            etiam ac prūdentissimō ingeniōrum fōrmātōre trāditum idipsumque nōn paulum modo in honestiōribus studiīs
            versātus cotīdiē experiātur, mīrum est tamen nōn dēesse quī dīversum tueantur. Quālēs autem sint illī
            quantumque effēcerint in studiīs ex eōrum vel īnfantiā vel stultā loquācitāte, prōtinus intelligere
            cuique licet.
        </div>

        <div class="line-container" id="Ber. 1.55">
            <div class="line-character">
                Spudaeus
            </div>
            Licet.
        </div>

        <div class="line-container" id="Ber. 1.56">
            <div class="line-character">
                Leonicus
            </div>
            Sed Fabiī ipsīus verba, quae mē nesciō quōmodo suffūgerant, hīc tibi, quoniam ēlegantissima mihi esse
            videntur, referam. Ea sunt librō prīmō: quamlibet multa, inquit, ēgerimus, quōdam tamen modō recentēs
            sumus ad id quod incipimus. Quārē, mī Spudaee, tantum abest ut ipse, cui et ingenium tuum nōtum est ac
            saepe tractātum, multa praecipiendō offendere tē verear aut onerāre ut, quoniam libenter tē et cupidē
            audīre videō, addere alia velim, nōn ūtilia modo īnstitūtō tuō, ut quae suprā iam dicta sunt, sed etiam
            necessāria, nēcubi negligēns tibi inconditusvē sermō excidat. Falluntur enim multī quī scrīptīs tantum
            cūram adhibent ac dīligentiam, secūrī quō quid modo vel in amīcōrum convīviō, vel in quotīdiānīs
            colloquiīs ac congressibus loquantur. Quō vitiō nē Hermolaum quidem ipsum, virum aliōquī doctissimum et
            adnotandīs et scrībendīs multīs dīligentissimum, caruisse, quī illum audiērunt, dīcunt ut nōn modo, cum
            ērudītissimus esset ac disertissimus, indoctī ac barbarī speciem praebēret sed ad stylum reversus ānxiē
            cum verbīs ipsīs ac rēbus luctārētur. Atquī, ut intelligās quantum ad id quod mōlīris et cōgitās
            collātūra sit domesticī sermōnis dīligentiā, accipe quid ipse ōlim adolēscentulus vīderim Aurēliae, cum
            ibi iūrī Caesareō cum Iōanne Pyrrhō operam prīmum darem. Germānus erat illīc iūrisprūdentiae et ipse
            candidātūs disputātiōnibus congressibusque cotīdiānīs ita assuētus ut nihil prope aliud ageret. Quam
            quidem ad rem ita sē ille comparāverat ut eōrum quae magnō studiō scrīpserat colōrem ac speciem
            referrent quae effundēbat ex tempore. Porrō quae ille scrībēbat eiusmodī erant quibus neque cultus neque
            iūdicium dēesse vidērī posset. Hāc ille latīnī sermōnis facilitāte cōnsequēbātur ut nōn mihi modō, quī
            rem tantam nec intelligerem, nec spērārem, sed permultīs etiam aliīs neque stultīs, neque indoctīs
            mīrābilis vidērētur.
        </div>

        <div class="line-container" id="Ber. 1.57">
            <div class="line-character">
                Spudaeus
            </div>
            Nōn iniūriā.
        </div>

        <div class="line-container" id="Ber. 1.58">
            <div class="line-character">
                Leonicus
            </div>
            Quid autem is posteā effēcerit (ā iūris enim Caesāriī professōribus, quī tum Aurēliae flōrēbant rude
            dōnātus in patriam rediit nec mihi unquam posteā vīsus est aut audītus) nesciō. Quod sī facultātī illī
            quam tum iam sibi pepererat et ostentābat rērum cognitiōnem ac scientiam, sine quā verbōrum strepitus
            omnis est inānis ac rīdiculus, addendam cūrāvit, dubium nōn est quīn ad eam ἕξιν, quam tū omnibus
            admīrandam, tibi optandam ac necessāriam etiam esse putās, tandem pervēnerit. Eō profectō nēminem unquam
            libentius audīvī. Nam quantum mihi per aetātem iūdicāre tum licēbat, dignum omnīnō illum cēnsēbam quem
            nōn ipse modo quī eiusmodī exemplīs egērem ac stimulīs sed ērudītī etiam omnēs audīrent ac mīrārentur.
            Fac ergō, mī Spudaee, ut cum sociīs, cum amīcīs, cum aequālibus coēnāns, inambulāns, equitāns pūrē
            omnia, Latīnē quoad eius fierī poterit, loquāris. Idipsum ita cūnctanter prīmum ac tardē faciendum tibi
            est ut neque cūra illa dēsit aut dīligentia quā cotīdiānus sermō fingī ac fōrmārī dēbet, mox accēdet
            optāta ac tūta celeritās.
        </div>

        <div class="line-container" id="Ber. 1.59">
            <div class="line-character">
                Spudaeus
            </div>
            Quam tū celeritātem tūtam vocās?
        </div>

        <div class="line-container" id="Ber. 1.60">
            <div class="line-character">
                Leonicus
            </div>
            Inoffēnsum ōrātiōnis cursum aut sermōnis.
        </div>

        <div class="line-container" id="Ber. 1.61">
            <div class="line-character">
                Spudaeus
            </div>
            Quod vērō etiam dīxistī sine rērum cognitiōne ac scientiā verbōrum strepitum esse inānem, unde petendam
            illam putās et ad hanc dīcendī facultātem accersendam? Ā poētīs nē, an ab ōrātōribus rērumvē gestārum
            scrīptōribus?
        </div>

        <div class="line-container" id="Ber. 1.62">
            <div class="line-character">
                Leonicus
            </div>
            Erunt hī quidem tibi ad id adiūmentō maximō et iam, quod citrā assentātiōnem dīcere mē posse putō,
            fuērunt. Gravēs in prīmīs poētae sīcuti Homērus et Vergilius quōs nōnnūllī contendunt ‘Quidquid sit
            pulchrum, quid turpe, quid ūtile, quid nōn plānius meliusque’ reliqua nōstī. Quod enim dē Homērō
            Flaccus, dē nostrō quoque Vergiliō rēctē dīcī posse arbitror, quī Homērō ipsī adeō in hāc parte nōn
            caedit ut in Aenēā suō fortis ac sapientis virī imāginem aliquantum melius quam in Ulysse ille suō
            expressisse quibusdam videātur. Verum enim vērō, mī Spudaee, tibi ūnum hoc persuādeās necesse est: vītam
            nostram tōtam nihil aliud esse dēbēre quam vigiliam quandam, ut Plīnius ait, perpetuam. Plūribus
            vigiliīs multōque maiōrī studiō ac sūdōre aliunde illa tibi est ad haec studia advocanda. Ut enim in
            poētīs fortasse rērum scientia ita sit adumbrāta ac immersa ut eius speciēs quaedam ex illīs existat
            interdum aut in eīs extet etiam ac ēmineat, philosophōrum tamen ac praecipuē veterum tōta haec laus est.
            Philosophiae enim, quā nihil ā dīīs immortālibus ūtilius, pulchrius, ac magnificum magis hominibus darī
            potuit, ingenuae artēs omnēs serviunt et ad illam ut ad ōceanum fontēs ac flūmina ferrī ac reflectī
            disciplīnās omnēs necesse est. Verbōrum scientiam trādunt quī grammaticī, quī rhētorēs, quī dialecticī
            vocantur; rērum cognitiōnem, quae et ūberior est et multō profectō splendidior, philosophī. Rēctē enim
            ille in Poēticā:
            <div class="line-poetry">
                Rem tibi Sōcraticae poterunt ostendere chartae.
            </div>
        </div>

        <div class="line-container" id="Ber. 1.63">
            <div class="line-character">
                Spudaeus
            </div>
            Audiō. Sed ars ea, quam profitentur iī quī dialecticī vocantur, philosophia nē est, an philosophiae pars
            aliqua?
        </div>

        <div class="line-container" id="Ber. 1.64">
            <div class="line-character">
                Leonicus
            </div>
            Est…
        </div>

        <div class="line-container" id="Ber. 1.65">
            <div class="line-character">
                Spudaeus
            </div>
            Philosophiae pars, ut ex tē proximē audīre meminī, cum mē ad Aristotelis lēctiōnem hortābāre.
        </div>

        <div class="line-container" id="Ber. 1.66">
            <div class="line-character">
                Leonicus
            </div>
            Nae. Cum enim trēs habeat partēs philosophia quās virtūtēs etiam generālissimās ab ērudītīs quibusdam
            Graecīs vocārī nōn est dubium, eās quidem Graecī suīs magisque propriīs nōminibus vocant quam Latīnī quī
            partem ūnam mōrālem, nātūrālem alteram, tertiam ratiōnālem quō, vidēlicet modo possunt, appellant. Porrō
            ratiōnālem hanc, dialecticam etiam, id est, disputātrīcem seu, ut quīdam, sermōcinātrīcem dīcī posse,
            gravis auctor est Plūtarchus, etiam sī nostrī temporis pseudodialectīcōs quōsdam discrīminis nōnnihil
            inter eās facere nōn nesciam.
        </div>

        <div class="line-container" id="Ber. 1.67">
            <div class="line-character">
                Spudaeus
            </div>
            Graecae linguae īnscītiā.
        </div>

        <div class="line-container" id="Ber. 1.68">
            <div class="line-character">
                Leonicus
            </div>
            Rēctē putās. Sed vidē, obsecrō, quam lātē pateant singulae partēs illae, quamquam multa eārum ūnaquaeque
            nōbīs, sī volumus, nec incommoda nōbīs tanta invidēmus, dare ac suppeditāre possit ut plānē persuāsum
            habeās precāriō ab illīs petenda esse quibus ōrātiō locuplētētur, immō vērō, sine quibus nūlla est
            ōrātiō. Ratiōnālis, quam tertiam Aristotelēs Theophrastusque faciunt quaeque in disserendī ratiōne
            versātur vōcum proprietātem explicāre docet, docet ambigua aperīre, perplexa dissolvere, colligere,
            falsa ā vērīs internōscere. Mōrālis vītae ac mōtus ratiōnem cōnstituit, tōtaque in eā rē est occupāta
            quae nōn nisi multīs magnīsque volūminibus explicārī ac trādī potest. Nātūrālis, dē mundō, dēque iīs
            quae in mundō sunt, quae sunt īnfīnīta, quaerit ac disputat. Ex iīs rēctē, ōrdineque animadversīs
            dīcendī segetem ac silvam potius ūberrimamque māteriam amplaque ac perpetua ōrātiōnis argūmenta pēne
            innumera dēcerpī, nēmō homō est quī nōn intelligat. Perdiscenda ac pertractanda haec tibi erunt quibus
            dīcendī vīs alitur et crēscit et in ēloquentiam ceu corpus addūcenda. Nunc quandō dē philosophiae
            ūtilitāte satis dictum est, redeundum ad reliqua quae mihi in mentem veniunt, sunt autem ea sānē pauca.
        </div>

        <div class="line-container" id="Ber. 1.69">
            <div class="line-character">
                Spudaeus
            </div>
            Expectō. Sed ūnum mīrārī mē ac saepe mīrātum esse prīmum ut fatear oportet. Cūr, cum tot sint nātiōnēs
            ac linguae, duae tamen tantum (sānctiōrem linguam, quā Hebraeus lēgum lātor deī colloquiō dignus habitus
            scrīptam deī digitō lēgem tulisse crēditur, excipiō) nōn ab iīs modo quī eās puerī ā nūtrīcibus etiam
            suīs ac māterculīs accēpērunt sed ab hospitibus etiam ac peregrīnīs tantā cūrā acceptae sunt et hōc
            tempore etiam discantur Graeca Latīnaque? An quod adeptō multārum gentium imperiō sibi subditōs populōs
            Graecē Latīnēque plūrimum et scrībere et loquī voluērunt linguamque illīc suam, sīcuti et lēgēs, quibus
            parerent Graecī Latīnīque imperārunt?
        </div>

        <div class="line-container" id="Ber. 1.70">
            <div class="line-character">
                Leonicus
            </div>
            Valuerit nē ōlim ea ratiō haud satis sciō. Nunc certē, etsī nec Graecīs pārēmus nec Senātuī Populōque
            Rōmānō aut Caesaribus, Latīnam tamen linguam studiōsē amplectimur omnēs eōsque laudāmus quī Latīnē et
            loquuntur et scrībunt. Graecam vērō longō tempore intermissam atque ignōtam doctī omnēs antīquārumque
            līterārum, id est, vērae germānaeque ērudītiōnis cupidī tantō hodiē labōre ac studiō in Galliā hāc
            nostrā et didicērunt et discunt ut professōrēs iam eius linguae clārōs ac ērudītōs puerōs etiam Graecē
            scrībentēs loquentēsque habeāmus sānē quam multōs. Duplicem eius reī ratiōnem mihi perspexisse videor.
            Nam cum linguae aliae omnēs vagae sint, incompositae nūllīsque artium praeceptīs illigātae, Latīna
            Graecaque iīs praeceptiōnibus, observātiōnibusque comprehēnsae sunt quae et certissimae sunt et certō
            ōrdine dīgestae ac distribūtae. Gallicam nōnnūllī ac Britannicam in artem nōminumque ac verbōrum flexūs
            quōsdam exitūsque redigere tentārunt sed quam fēlīciter vīderint aliī. Sunt praetereā inopēs linguae
            omnēs externae vōcumque perpaucārum. Graeca multīs et optimīs verbīs ac figūrīs abundat. Latīna, etsī
            ūbertātē et cōpiā graecae cēdere exīstimātur, est tamen et locuplēs satis amplaque et proprietātem
            quandam suam habet ceu vernāculam idiōtismōsque perēlēgantēs nec Graecīs, ut ego quidem arbitror,
            īnferiōrēs. Hūc accēdit quod et disciplīnae omnēs nōn līberālēs modo sed sellulāriae etiam et quae
            mēchanicae seu māchinālēs dīcuntur philosophiaque adeō ipsa artium māter hīs linguīs ducibus (mysticam
            enim illam eiusque gentis propriam ex quā Chrīstus Optimus Maximus nāscī volvit semper excipiō) et
            trādita est et exculta etiam ac celebrāta. Externīs sī quid est prōditum quod lēgī dēbeat nec cognitū
            sit indignum nec eam tamen dignitātem habet ac nitōrem quem Graeca ac Latīna, nec nisi ā paucīs legitur;
            amātur ac dēfenditur ā paucissimīs.
        </div>

        <div class="line-container" id="Ber. 1.71">
            <div class="line-character">
                Spudaeus
            </div>
            Audīre reliqua gestiō: itaque iam ad illa.
        </div>

        <div class="line-container" id="Ber. 1.72">
            <div class="line-character">
                Leonicus
            </div>
            Reliqua paucīs fīniam: nam, etsī tōta haec disputātiō nec iniūcunda mihi esse potest, quandō ea tibi est
            nōn mediocriter, ut spērō et optō, prōfutūra, quoniam tamen aliō vocāmur, mihi, ut vērē dīcam, incipit
            esse submolesta. Cōgitātiōne, quam inter scrībendī labōrem extemporālemque fortūnam medium quiddam
            Fabius esse scrībit, quam plūrima ut ūtāre facitō. Est enim ut frequentissimī, ita maximī ūsūs. Haec nē
            ipsīs quidem noctis tenebrīs tē dēseret, nec modo sermōnem tibi tōtum aliquem aut epistolam sed
            ōrātiōnem etiam complectētur ac praetexet. Haec tē in quantāvīs sōlitūdine librōrumque pēnūriā in
            studiīs cognitiōnis ac līterārum officiō continēbit. Haec tē in ōtiō, in sōlitūdine acuet et excitābit
            praestābitque ut, quod Scīpiōnem Africānum dīcere solitum ferunt, nunquam minus sōlus futūrus sīs quam
            cum sōlus fuerīs.
        </div>

        <div class="line-container" id="Ber. 1.73">
            <div class="line-character">
                Spudaeus
            </div>
            Maximum ōtiī sōlitūdinisque levāmen, Leonice, mentis agitātiō quam tū cōgitātiōnem rēctissimē vocās,
            cōgitandī vim rēctē etiam dīcī posse opīnor.
        </div>

        <div class="line-container" id="Ber. 1.74">
            <div class="line-character">
                Leonicus
            </div>
            Maximum, mī Spudaee, praesertim sī quis multā lēctiōne ac cūrā sibi iam phrasin fōrmāverit. Nam, ubi ad
            cōgitātiōnem sēcesserīs, aut ubi tē illa cēperit, librōsque ac stylum tibi ē manibus excusserit, fōrma
            illa sēsē cōgitātiōnī sociam addet. Quod sī memoriae quoque fidēs et ea ingeniī vīs, quibus praestāre tē
            tuīs aequālibus omnibus affirmāre posse videor, ad phrasin ac cōgitātiōnem accesserint, nihil nōn
            efficiēs eōrum quae tibi sunt animō ac expectātiōne praesūmptā.
        </div>

        <div class="line-container" id="Ber. 1.75">
            <div class="line-character">
                Spudaeus
            </div>
            Interpellāre tē, Leonice, tantum abest ut velim, ut verear nē cuiusquam nōbīs interventus impedīmentō
            sit. Et sī enim sine pertināciā refellere solēs et refellī etiam tē vel ab indoctīs aequō animō patēris,
            ōrātiōnis tamen istīus cursum, etiam sī quid sit quod assentīrī omnīnō tibi nōn dēbeam, impedīrī prōrsus
            nōlim.
        </div>

        <div class="line-container" id="Ber. 1.76">
            <div class="line-character">
                Leonicus
            </div>
            Praetermittere nūllō modō possum quod tibi, cum audiēris, et grātum et memoriae fidēliter inhaesūrum
            exīstimō, Iānus Pyrrhus, quō ōlim amīcō singulārī ac studiōrum sociō ūsus sum, ēlegantī vir ingeniō
            dignusque cui longior vīta contingeret, cum huius generis laudem aliquam spērāret ac vehementer etiam
            expeteret, multa dīcere ex tempore solēbat convocātīs amīcīs, iīs praesertim dē quōrum iūdiciō ac
            opīniōne plūrimum esset sollicitus. Quod ubi fēcisset, quanquam verēcundē, saepe tamen ac pēne etiam
            cotīdiē fēcisset, id assecūtus est ut inter suōs facile prīnceps et esset et habērētur. Magna erat
            hominis cum rēbus in omnibus, tum in dīcendō vīs et ācrimōnia. Sed eam frēnābat pudor quīdam līberālis
            ōrīsque modestia, vōcis sonus ēlegāns ac perurbānus, ēmendāta ac expedīta lingua, quae dūrum nihil,
            nihil rūsticum ac peregrīnum sonāret. Ipse, cum ad illum saepe ac familiāriter adīrem, nōn rārō sōlum
            offendī ex tempore dīcentem, meditantem longumque sermōnem ac nārrātiōnem, quam audiente mē posteā
            recitāret, tacitē connectentem. Id ipsum ut facerem, amīcē mē interdum magnopereque rogābat
            affirmābatque nihil nōn ēvāsūrum quod in eō genere tentārem. Eius precibus ac cōnsiliō sī ita, utī
            coeperam, perpetuō fuissem obsecūtus, Leonicum nunc tuum, sī nōn tālem, quālem ille fore spērābat, at
            certē nōn contemnendum studiōrum tuōrum adiūtōrem ac socium habērēs.
        </div>

        <div class="line-container" id="Ber. 1.77">
            <div class="line-character">
                Spudaeus
            </div>
            Sīc plērīque omnēs sumus quī ob cōnsiliī imbēcillitātem saepe graviter offendimus et ob rērum
            imperītiam, quae ineuntis aetātis est propria, in summā opīniōnum perversitāte versāmur.
        </div>

        <div class="line-container" id="Ber. 1.78">
            <div class="line-character">
                Leonicus
            </div>
            Sed, quoniam vereor nē subitus quispiam nūntius ex hōc Pontesergiānō sēcessū nōs nec opīnantēs in rēgiam
            abdūcat, ūnum adiiciam modo ā nostrīs rārō aut animadversum, aut observātum, ea tamen lēge ut, sī
            Clārōmontānī iussū ad coenam, quae eī ac reliquīs convīvīs iamdūdum esse dīcitur apposita, vocātī
            fuerīmus, ē vestīgiō liceat ac cito in cēnātiōnem dēscendere.
        </div>

        <div class="line-container" id="Ber. 1.79">
            <div class="line-character">
                Spudaeus
            </div>
            Cēnulae ūnīus facilis est iactūra.
        </div>

        <div class="line-container" id="Ber. 1.80">
            <div class="line-character">
                Leonicus
            </div>
            Tibi facilis, mihi nōn aequē fortasse. Duplicem mihi vidērī barbariem ex mē saepe audīstī: mentis
            alteram, alteram linguae. Mentis barbariem ineptam ac molestam loquācitātem esse putō; quō vitiō, quō
            quaeque magis est barbara nātiō, eō magis labōrāre corruptaque esse dīcitur. Linguae barbariēs ōris et
            linguae vitia sunt Latīnī sermōnis candōrem ac sonum polluentia. Ea adeō lātē patet ut nē ipsōs quidem,
            quī in Latiō nātī sunt Latīnīsque et līterīs et disciplīnīs excultī, ab eā omnīnō possīs vindicāre.
            Utrumque sī fugere vīs (velle autem profectō dēbent studiōsī ac sānī omnēs), ab indoctōrum ac barbarōrum
            colloquiō ac cōnsuētūdine, quam longissimē fierī abs tē poterit, absiste. Ubīque tibi occurrent stultī
            sophistae indoctīque ac loquācēs lēgulēiī: eōrum rēgnum fāstumque, etsī iam longō tempore pertulimus,
            vītandī tamen magis sunt nōbīs adhūc quam irritandī. Vetustum illum suum praestigiōsumque splendōrem
            sēnsim abolērī atque exolēscere aut nōndum profectō vident, aut, dēpulsā nebulā nesciō quā suīs artibus
            ac dolīs obductā, in theātrum mox suum sēsē clāramque in lūcem reditūrōs spērant.
        </div>

        <div class="line-container" id="Ber. 1.81">
            <div class="line-character">
                Spudaeus
            </div>
            Intolerābiliōrēs nē sint hī an illī, difficile est iūdicāre. Sophistīs ac pseudotheologīs (sīc crassōs
            istōs vocant nōn illōs autem veterēs aut vērae theologiae studiōsōs) putābam nihil esse stultius. At in
            legulēiōs (iūriscōnsultōs enim nōn vocō, rūbrīcāriōs istōs Accursiānōs) nūper incīdimus quibusvīs
            sophistīs arrogantiōrēs.
        </div>

        <div class="line-container" id="Ber. 1.82">
            <div class="line-character">
                Leonicus
            </div>
            Eōrum tibi vītanda cōnsuētūdō eōrumque quī ēlegantiōrēs disciplīnās omnēs aut rīdent, aut ōdērunt. Fierī
            enim nōn potest ut, quī assiduē cum barbarīs versātus fuerit, nōn inde contrahat et sermōnis barbariem
            aliquam et opīniōnum prāvitātem: ‘dedit hanc (vidēlicet) contāgiō lābem et dabit in plūrēs.’ Illud nē
            admonendum quidem, ad perferendōs studiōrum labōrēs necessāriam esse frūgālitātem ex quā bona valētūdō
            est. Hanc nōn ērudītōrum ac bonōrum convīvia sed nepōtum ac helluōnum crēbrae intempestīvaeque
            compōtātiōnēs vitiant. Nec mīrum senēs (quanquam nē multī quidem senēs) tam exhaustō effētōque corpore
            hodiē vidērī, cum libīdinōsa ac intemperāns adolēscentia corporis nervōs omnīs ac vīrēs frangat. Cūranda
            itaque tibi corporis valētūdō, quae tenuī ac modicō cibō modicīsque exercitātiōnibus servātur. Illud
            quod dīcam nesciō an prīmum ac praecipuum: lūdīs, ōtiōsīs sermōnibus, āleā, pilā, vēnandī aucupandīque
            voluptāte, spectāculīs, corporis immodicā cūrā reīque familiāris nimium sōlicitā dīligentiā plūrimum
            auferrī studiīs nostrīs, plūrimum ēripī, plūrimum subdūcī. Vērumque illud est eiusdem satyricī:
            <div class="line-poetry">
                Dum bibimus, dum serta ungenta, puellās
                Poscimus, obrēpit nōn intellēcta senectūs
            </div>
            et alterīus item:
            <div class="line-poetry">
                Tum crassōs trānsiisse diēs lūcemque palūstrem
                Et sibi iam sērī vītam ingemuēre relictam.
            </div>
            Sed iīsdem dē rēbus aliquandō plūribus agere licēbit; nunc, quoniam colligendae sarcinae nōsque īnstrātī
            iamdūdum equī ante forēs expectant et ad tertium quārtumvē lapidem nōbīs ā cenā equitandum est,
            surgāmus.
        </div>

        <div class="line-container" id="Ber. 1.83">
            <div class="line-character">
                Spudaeus
            </div>
            Surgō et tē sequor.
        </div>

        <div class="line-container" id="Ber. 1.84">
            <div class="line-character">
                Leonicus
            </div>
            Narbōnēnsem hanc Galliam tibi ē vulgātīs tabellīs nōn ignōtam esse gaudeō.
        </div>

        <div class="line-container" id="Ber. 1.85">
            <div class="line-character">
                Spudaeus
            </div>
            Continēbō mē adhūc intrā eam, quae montium et flūminum, oppidōrum, urbium ac regiōnum nōmenclātūram nōn
            ēgreditur, terrae dēscrīptiōnem. Nam subtīliōra illa quae trāduntur ab iīs quī mathēmaticī vocantur
            nōndum attingō.
        </div>

        <div class="line-container" id="Ber. 1.86">
            <div class="line-character">
                Leonicus
            </div>
            Vērum dīcis. Sed quae ē Proclī libellō, quō ūniversī ratiō quaedam dēscrībitur, hōc annō auctōre mē
            didicistī, nē tibi etiam excidant facitō.
        </div>

        <div class="line-container" id="Ber. 1.87">
            <div class="line-character">
                Spudaeus
            </div>
            Teneō.
        </div>

        <div class="line-container" id="Ber. 1.88">
            <div class="line-character">
                Leonicus
            </div>
            Quae dē mundō, dē mundī axe dēque axīs extrēmīs, quae Graecīs Latīnīsque ā vertendō appellātiōnem
            sortīta sunt, dēque sphaerae, quae dīcitur, circulīs, quī aequidistantēs, quīque oblīquī, quīque per
            mundī verticēs ductī ratiōne atque intelligentiā magis quam sēnsū ūllō corporis comprehenduntur, quae dē
            illōrum et occultātiōne et ēmersū, magnitūdine, ōrdine, potestāte, intervāllō ex Proclī lēctiōne
            didicistī. Quae dē illīs quoque quī mancī quōdammodo ac mutilī intelliguntur. Quae dē Signiferō,
            fīnītōre et iīs quī merīdiānī dīcuntur, dēque illō cui ā candōre lacteī cognōmentum est additum, quī
            coelestium circulōrum ūnus cōnspicuus nec certā lātitūdine dēfīnītus sed aliquā suī parte lātiōre,
            angustiōre aliquā. Quae dē terrae fasciīs quīnque nōn ā Proclō modō sed ā Vergiliō etiam accēpistī,
            tenenda tibi sunt omnia et inter equitandum etiam repetenda. Nam perlonga erit, ut videō, equitātiō haec
            nostra, sīve tōtā haec Gallia Narbōnēnsis obeunda nōbīs est, sīve nostra illa, quod magis et optō et
            spērō, repetenda. Veterum quidem auctōritāte facile addūcor Narbōnēnsem hanc, cuius partem nōs satis
            magnam iam ēmēnsī sumus, multō omnium pulcherrimam esse ut crēdam. Sed mē vītae huius, aut fābulae
            potius mōtōriae ac turbulentae, iam nimium taedet: taedet Thrasōnum calamistrātōrum ac nitidōrum, taedet
            parasītōrum, mōriōnum ac scurrārum, trossulōsque istōs ac pōgōniās diūtius ferre nequeō.
        </div>

        <div class="line-container" id="Ber. 1.89">
            <div class="line-character">
                Spudaeus
            </div>
            Nīl mīrum. Sed labōrem tamen hunc spērō tibi ad corporis valētūdinem nōn parum prōfutūrum. Sēgnitiem
            enim ab istīs tibi totiēs obiectam excutient longa itinera mentisque trīstitiam ac gravitātem discutient
            et ad cōgitanda, invenienda, iūdicanda multa spatium dabunt.
        </div>

        <div class="line-container" id="Ber. 1.90">
            <div class="line-character">
                Leonicus
            </div>
            Sī magna labōris fuga sēgnitiēs vocanda est, agnōscō crīmen sed mihi cum illīs (ut arbitror) commūne.
            Magnum labōrem sānī omnēs fugiunt, praesertim inūtilis sī sit. Sīn legere aliquid quotīdiē, scrībere,
            discere, magnum labōrem esse putant ac nōn voluptātem potius quandam eximiam et singulārem, vehementer
            errant. Est enim dulcis illa ac incorrupta voluptās ingeniōrum altrīx mentiumque ac animōrum alimentum
            quoddam suāvissimum. Multae variaeque lēctiōnis taedium plērīque fugiunt, ā scrībendī labōre, ā
            nocturnīs lūcubrātiōnibus, antelūcānīs vigiliīs, hibernīs praesertim abhorrent quamplūrimī, sed iī modo
            quibus adhūc nōn satis est persuāsum virtūtem sibi ipsī pulcherrimam mercēdem esse. Sed nē ea quidem,
            quam nōn nisi sūdōre parārī posse rēctē scrīpsit Hēsiodus, ā quōquam exēgit unquam ut immodicīs, īnsānīs
            ac praeposterīs aerumnīs ac labōribus sē ipse cōnficeret. Quārē, seu sēriō illud mihi, seu, quod magis
            putō, iocō obiicitur ab illīs, haud equidem in magnō pōnam discrīmine tēque hortābor modo ut, quae rēctē
            tibi sunt īnstitūta studia, magnō invictōque animō urgeās ac persequāris, tibique persuādeās nihil eōrum
            quae expetis nōn ēvāsūrum, sī tibi cōnstiterīs neque ab honestīs tē ac antīquīs artibus ad inērudītās
            nūgās abdūcī sīverīs voluptātēsque, homine līberō indignās, nōn secus ac pestilentissimum caelum aut
            luem quampiam immānissimam cūnctā longē lātēque vastantem effūgerīs, expuerīs, ōderīs. Colloquium hoc
            plūs satis magnum ac verbōsum iīs versibus claudam quī Vergiliō ā multīs tribuuntur, sunt enim ēlegantēs
            ac perpolītī dignīque quī adolēscentulīs omnibus inculcentur et mūsaeīs adpingantur omnibus:
            <div class="line-poetry">
                Quisquis dēsidiam luxumque sequētur inertem,
                Dum fugit oppositōs incautā mente labōrēs,
                Turpis inopsque simul miserābile trānsiget aevum.
            </div>
        </div>

        <div class="note">
            FĪNIS

            Béraud, Nicolas. 1473-1550. Beraldus, Nicolaus. 1473-1550. Nicolai Beraldi Aurelii dialogus quo rationes
            quaedam explicantur quibus dicendi ex tempore facultas parari potest deque ipsa dicendi ex tempore
            facultate: ad reuerendissimum Cardinalem Oddonem Castellionensem, tituli Diuorum Sergii, Bacchi,
            Apuleii, uirum utriusque linguae peritissimum. Apud Sed. Gryphium. Lugduni. Sebastianus Gryphius. 1534.
        </div>

        <button id="download-pdf">Download PDF</button>
    </div>
</body>