---
title: Colloquia Scholastica - Liber Tertius - Colloquium Primum
subtitle:
type: Colloquium
author: Corderius
collection: Colloquia Scholastica
topic: Waking Up
difficulty: Moderate
sequence: 148
character_count: 2
permalink: /corderius/colloquia-scholastica-liber-tertius-colloquium-primum/
---

<!DOCTYPE html>

<head>
    <title>{{page.title}}</title>
    <meta name="viewport" content="width=device-width, initial-scale=1.0">
    <link rel="icon" type="image/x-icon" href="/images/favicon.ico">
    <link rel="stylesheet" href="/style-reading.css">
    <link rel="stylesheet" href="/style-common.css">
    <link rel="stylesheet" href="/w3.css">
    <script src="/scripts/lazysizes.min.js" async=""></script>
</head>

<body>

    <div class="w3-top">
        <div class="w3-bar w3-black">
            <a href="/" class="w3-bar-item w3-button w3-mobile"><b>Colloquia Latina</b></a>
            <a href="{{ site.baseurl }}/{{ page.author | downcase | replace: ' ', '-' }}/"
                class="w3-bar-item w3-button w3-mobile">{{ page.author }}</a>
            <div class="w3-bar-item w3-mobile w3-center"><i>{{ page.title }}</i></div>
        </div>
    </div>
    <div style="height:7em"></div>


    <div class="main-content">
        <h1>{{page.title}}</h1>
        <h3>{{page.subtitle}}</h3>

        <div class="characters">
            Persōnae:<br>
            Malognodus, Gassīnus
        </div>

        <div class="line-container" id="Malognodus.1">
            <div class="line-character">
                Malognodus
            </div>
            Quid cōgitās Gassīne? cavē tibi obsecrō.
        </div>

        {% assign prev_sequence = page.sequence | minus: 1 %}
        {% assign next_sequence = page.sequence | plus: 1 %}

        {% assign files = site.html_pages | where_exp: "page", "page.path contains 'files/'" %}

        {% assign neighbors = files
        | where: "type", "Colloquium"
        | where: "author", page.author
        | where: "collection", page.collection
        %}

        {% assign prev_page = neighbors | where: "sequence", prev_sequence | first %}
        {% assign next_page = neighbors | where: "sequence", next_sequence | first %}


        <div class="nav-buttons">
            <a href="{{ prev_page.url }}" class="nav-button nav-back">⟵ Previous</a>
            <a href="{{ next_page.url }}" class="nav-button nav-next">Next ⟶</a>
        </div>
    </div>
</body>

Colloquiorum Scholasticorum Liber III
Admonitio
Cui insunt Magistri Colloquia cum Discipulis. Haec pueris ita legenda erunt, ut ex duobus legentibus unus Discipulum, alter Praeceptorem agat.


Colloquium 1
Personae
Unus ex Discipulis, Praeceptor

Unus ex Discipulis
Salve, Praeceptor.

Praeceptor
Salve per Iesum Christum. An Surrexerunt omnes?

Unus ex Discipulis
Omnes praeter parvulos.

Praeceptor
Nunquis aegrotat?

Unus ex Discipulis
Nemo, gratia Deo.

Praeceptor
Quid agitur?

Unus ex Discipulis
Alii se induunt, alii iam student gnaviter.

Praeceptor
Adestne vobis hypodidascalus?

Unus ex Discipulis
Iamdudum.

Praeceptor
Ite igitur precatum, vosque diligenter commendate Domino Deo per Iesum Christum, deprecatorem nostrum; deinde pergite in studiis vestris, usque ad horam ientaculi.

Unus ex Discipulis
Ita solemus, Praeceptor.

Praeceptor
Credo equidem; sed quia fere somniculosi estis ac negligentes, idcirco ego vos admoneo saepius.

Unus ex Discipulis
Gratiam habemus, Praeceptor humanissime. Nunquid vis praeterea?

Praeceptor
Dic famulo, ut togam adferat.

Colloquium 2
Personae
Ludimagister, Discipulus

Ludimagister
Adfuistine hodie concioni sacrae?

Discipulus
Adfui.

Ludimagister
Qui sunt testes?

Discipulus
Multi ex condiscipulis, qui me viderunt, testari possunt.

Ludimagister
Sed producendi erunt aliquot.

Discipulus
Producam cum iubebis.

Ludimagister
Quis habuit concionem?

Discipulus
Dominus N.

Ludimagister
Quota hora incepit?

Discipulus
Septima.

Ludimagister
Unde sumpsit thema?

Discipulus
Ex Epistola Pauli ad Romanos.

Ludimagister
Quoto capite?

Discipulus
Octavo.

Ludimagister
Adhuc bene respondisti: nunc videamus quid sequatur. Ecquid memoriae mandasti?

Discipulus
Nihil quod referre possum.

Ludimagister
Nihilne? cogita paulisper, et vide ne turberis; quin esto animo bono.

Discipulus
Certe praeceptor, nihil possum reminisci.

Ludimagister
Ne verbum quidem?

Discipulus
Nihil prorsus.

Ludimagister
Hem, verbero! Quid igitur profecisti?

Discipulus
Nescio, nisi quod fortasse interim a malis abstinui.

Ludimagister
Istud quidem est aliquid, si modo fieri potuit, ut malo omnino abstinueris.

Discipulus
Abstinui quoad potui.

Ludimagister
Fac ita esse, non tamen satisfecisti. Deo, cum scriptum est, ‘Declina a malo, et fac bonum’. Sed dic mihi, quaeso, qua gratia illuc iveras potissimum.

Discipulus
Ut aliquid addiscerem.

Ludimagister
Cur id non fecisti?

Discipulus
Non potui.

Ludimagister
Non potuisti nebulo? imo noluisti, aut certe non curasti.

Discipulus
Cogor fateri.

Ludimagister
Quae res te cogit?

Discipulus
Conscientia mea, quae me accusat apud Deum.

Ludimagister
Recte dicis; utiam ex animo!

Discipulus
Equidem ex animo dico.

Ludimagister
Ita fieri potest; sed age, quid fuit causae, quamobrem nihil memoriae mandaveris?

Discipulus
Negligentia mea: non enim diligenter audiebam.

Ludimagister
Quid igitur faciebas?

Discipulus
Identidem dormiebam.

Ludimagister
Ita soles; sed quid agebas reliquo tempore?

Discipulus
Cogitabam mille ineptias, ut solent pueri.

Ludimagister
An tu adeo puer es, ut non debeas attentus esse ad verbum Dei audiendum?

Discipulus
Si attentus essem, possem aliquid proficere.

Ludimagister
Quid igitur meruisti?

Discipulus
Verbera.

Ludimagister
Meruisti profecto, idque largissime.

Discipulus
Ingenue confiteor.

Ludimagister
Verbo tenus, opinor.

Discipulus
Imo certe ex animo.

Ludimagister
Fortasse, sed interim para te ad plagas accipiendas.

Discipulus
Ah Magister, ignosce obsecro. Peccavi fateor, sed nulla ex malitia.

Ludimagister
Atqui tam supina ista negligentia proxime ad malitiam accedit.

Discipulus
Non equidem inficior; sed tuam imploro clementiam per Iesum Christum.

Ludimagister
Quid igitur facies, si tibi ignovero?

Discipulus
Faciam officium meum posthac, ut spero.

Ludimagister
Addendum erat, Deo iuvante; sed id parum curas.

Discipulus
Imo Magister, adiuvante Deo, praestabo posthac officium.

Ludimagister
Age, condono culpam tuis lachrymis; tibique ea lege ignosco, ut promissi memineris.

Discipulus
Gratias ago, Magister humanissime.

Ludimagister
Eris apud me in maxima gratia, si promissa servaberis.

Discipulus
Faxit Deus optimus maximus ut possim.

Ludimagister
Faxit precor.



Colloquium 3
Personae
Nathaniel, famulus, Magister

Nathaniel
Magister, nemo est qui doceat in sexta classe.

Magister
Quid hoc rei est? ubi est Magister Philippus?

Nathaniel
Morbo detinetur in lecto.

Magister
Qui scis?

Nathaniel
Nuntiavit quidam ex discipulis eius domesticis.

Magister
Dic hypodidascalo meo.

Nathaniel
Non est in musaeolo suo.

Magister
Qui scis?

Nathaniel
Nam ego ter aut quater pulsavi ostium.

Magister
Dic primae classis doctori, ut mittat e suis aliquem.

Nathaniel
Quid si nolit mittere?

Magister
Abi inepte, an putas eum esse tam imprudentem ut recuset? Abi, propera.


Colloquium 4
Personae
Antonius, Magister, Discipuli

Antonius
Magister,

Magister
Hem! quid est?

Antonius
Sunt quidam, qui te conventum volunt.

Magister
Ubi sunt?

Antonius
Te expectant in vico.

Magister
Nunc adibo.

Antonius
Atqui urgent.

Magister
Praecurre tu, atque eos intromitte in aream; ego te sequar: vos interim expectate cum silentio. Mox ego adero, ut vos ad coenam dimittam.

Discipuli
O quam bonum verbum!


Colloquium 5
Personae
Canellus, Praeceptor

Canellus
Praeceptor, quid reddemus cras mane?

Praeceptor
Hodie mane palam dixi ante e schola missionem.

Canellus
At ego non aderam, praeceptor.

Praeceptor
Roga condiscipulos. Nam si vellent singuli me interrogare de rebus a me palam dictis, quaeso, quando finis esset? Itaque fac sis posthac prudentior.

Canellus
Curabo pro viribus.

Praeceptor
Sed tu ubi eras?

Canellus
Prodieram.

Praeceptor
Quid prodieras?

Canellus
Ut curarem negotium aliquod, de quo pater ad me scripserat.

Praeceptor
A quo petivisti veniam?

Canellus
Ab hypodidascalo.

Praeceptor
Cur non a me potius?

Canellus
Quia eras occupatus.

Praeceptor
Quid agebam?

Canellus
Alloquebaris in area quosdam viros honoratos, qui te conventum venerant.

Praeceptor
Abi, nunc recordor.


Colloquium 6
Personae
Praeceptor, Famulus, Observatores

Praeceptor
Heus! Martine.

Famulus
Hem! praesto sum, here.

Praeceptor
Accerse mihi huc quinque publicos observatores quos hesterno die in hunc mensem elegi: nostin'?

Famulus
Optime, nam egomet aderam.

Praeceptor
Sunt (opinor) in suo quisque auditorio: festina.

Famulus
Quamprimum rediero.

Observator
Adsumus omnes, praeceptor. Quid tibi placet imperare?

Praeceptor
Satis erat iubere; nec enim sum Imperator nec Magistratus. Ego vos huc accersendos iussi, ut vos officii vestri commonefacerem. Vos igitur attentis auribus, atque animis audite. Non ignoratis quanto cum timore Domini hesterno die palam in aula nostra communi vos elegerim; auspicati sumus a sacris precibus, secuta est admonitio nostra atque exhortatio ad omnem coetum scholasticum de timore Domini deque moribus, qui deceant studiosos in schola quotidie versantes; deinde, non sine optimorum adolescentium testimonio vos elegi, quinque quos ad hoc munus idoneos existimavi: Postremo ventum est ad secundam cum gratiarum actione precationem. Ne igitur putetis ludum fuisse aut iocum actionem illam, in qua nomen Domini tam studiose fuerit invocatum. Ac licet apud imperitos aut arrogantes hoc munus et vile et abiectum videatur; vos tamen credite cum honorificum tum sanctum esse vestrum illud ministerium. Quod si aliter existimabitis, fieri non potest, ut munere vestro recte fungamini. Itaque ego vos hortor, quantum possum, et per Iesum Christum obtestor, ut cum Dei timore atque reverentia diligentiam praestetis in iis omnibus, quae intelligeris ad officium vestrum pertinere. A vobis igitur absit omnis favor, odium, gratia, studium vindicandi, et similia, quae transversos agunt homines, et sincerum corrumpunt iudicium. Ne timeatis improborum minas, quibus illi animos Adolescentium ab officio solent absterrere. Quam enim habent in vos potestatem? potius eum timete, qui vester est Dominus, qui vitae ac necis potestatem habet. Illius (inquam) tanti Principis timor vobis ob oculos semper observetur: incurretis (scio) in aliquot improborum ac dissolutorum odium; sed pluris sit vobis unius patris vestri coelestis amor et charitas, quam omnes omnium hominum inimicitiae. Estote semper memores verbi illius, quo Servator noster, et summus praeceptor suos discipulos ad constantiam hortabatur: ‘Si vos’ (inquit) ‘odit mundus, scitote quod me prius odio habuerit’. Vos igitur propter ipsum Christum, omnes flocci facite nebulonum minas, offensiones, inimicitias, dummodo Gloriae Dei possitis inservire fideliter. Haec sunt de quibus nunc pro temporis brevitate vos admonendos esse existimavi, praeter illa quae vos in aula hesterno die audivistis.

Primus Observator
Maximas tibi gratias agimus, Praeceptor humanissime, et Christum precamur, ut sua dona tibi semper adaugeat. A te vero vehementer petimus, ut (si tibi molestum, non est) praescriptam des nobis hortationem tuam, quo illam inter nos quandoque relegentes memoriae tenacius infigamus.

Praeceptor
Id ego faciam primo quoque tempore, quandoquidem, rem sane honestissimam postularis.

Primus Observator
Optamus etiam a te (si placet) commentariolum scriptum habere de praecipuis officii nostri capitibus, ut simus certiores quid potissimum sit nobis hac in re observandum.

Praeceptor
In ipso tempore de hoc admones, et sic ego iampridem in animo habebam: sed me quotidie aliud ex alio impedivit. Dabo igitur eiusmodi commentariolum, quod videlicet contineat quicquid ad observatorum publicorum officia pertinebit; id autem describetis ex ipso archetypo meo, quod ideo servare volo, ut caeteris quoque tradere possim futuris observatoribus. Nunc redite in suum quisque Auditorium.

Observator
Recta imus, Praeceptor.


Colloquium 7
Personae
Clericus, Magister

Clericus
Licetne, Magister, ut ego et patruelis eamus domum?

Magister
Quid eo?

Clericus
Ad nuptias consobrinae.

Magister
Quando est nuptura?

Clericus
Crastino die.

Magister
Cur tam cito vultis ire?

Clericus
Ut mutemus vestimenta.

Magister
Per me licet eatis: hac tamen lege, ut cras huc redeatis cubitum.

Clericus
Quid si volet patruus ut expectemus nepotia?

Magister
non detinebit vos, satis scio, dummodo dicatis ei qua lege dimiserim.

Clericus
Verum fatebimur.

Magister
Abite, et ab omni cavete intemperantia; faciteque ‘ut luceat lux vestra coram hominibus, ut glorificetur, vester ille coelestis Pater’.

Clericus
Ita quidem speramus fore, ipso nos in omnibus adiuvante.


Colloquium 8
Personae
Laurentius, Magister

Laurentius
Licetne exire, Magister?

Magister
Quae tibi est exeundi causa?

Laurentius
Ut quaeram in foro aliquem ex nostratibus.

Magister
Quid istud opus est?

Laurentius
Mandare illi volo, ut meos admoneat de pane mihi aut adserendo, aut mittendo.

Magister
‘ubi panis deficit, omnia sunt illic venalia.’

Laurentius
Istud vulgatum est apud nos proverbium.

Magister
Imo ubique pervulgatum, adeo panis mortalium vitae est necessarius. Sed ad rem: tu nunc prodire vis?

Laurentius
Si tibi placet, Magister, mei negotii occasionem amittam.

Magister
Abi, et festina ante prandium redire.

Laurentius
Dabo equidem operam.

Colloquium 9
Personae
Beatus, Praeceptor

Beatus
Licetne mihi exire una cum fratre?

Praeceptor
Quid causae est?

Beatus
Ut mater emat nobis calceos; deinde ut tonsorem adeamus.

Praeceptor
Quid eo?

Beatus
Resectum capillos.

Praeceptor
Quid nunc opus est?

Beatus
Ut cras (si Dominus permiserit) invisamus patruum.

Praeceptor
Ite, et mature redite ad studium. Sed, heus pueri! adferte mihi a matre testimonium in crastinum diem, aut testem adducite.

Beatus
Deo iuvante, id curabo diligenter. Nunquid aliud vis, praeceptor?

Praeceptor
Ut meis verbis matrem officiose salutetis.

Colloquium 10
Personae
Albertus, Praeceptor

Albertus
Praeceptor, licetne nobis ire ad Tonsorem?

Praeceptor
Quid eo?

Albertus
Ut capillum tondeamus.

Praeceptor
Libenter quotidie exiretis sexies; quin expectate in crastinum diem, ut eatis una cum caeteris.

Albertus
Atqui propter forum turba erit in tonstrina.

Praeceptor
Quid tum? satis habebitis otii ad expectandum. Recipite vos ad studium.

Albertus
Ut libet, praeceptor.

Colloquium 11
Personae
Bargius, Praeceptor

Bargius
Praeceptor, accersor a patre.

Praeceptor
Ubi is est?

Bargius
In diversorio.

Praeceptor
Quando venit?

Bargius
Advenit modo.

Praeceptor
Quis tibi tam cito nuntiavit?

Bargius
Misit ad me famulum.

Praeceptor
Ubi est?

Bargius
Prae foribus me expectat.

Praeceptor
Cur illum non intromisisti?

Bargius
Noluit intrare.

Praeceptor
Quid ita?

Bargius
Quia (ut ait) festinatione urgetur.

Praeceptor
Voca illum, ut paucis conveniam, deinde abi: sed cura ut quam primum huc adsis.

Bargius
Eo vocatum.

Colloquium 12
Personae
Ludimagister, Ruscinaeus

Ludimagister
Ubi est Martinus?

Ruscinaeus
Ivit ad forum.

Ludimagister
Quid eo?

Ruscinaeus
Emtum, ut dixit, cingulum.

Ludimagister
Iniussu meo exire non debuit; sed hoc nihil ad te. Quis dabit vobis merendam?

Ruscinaeus
Dixit se hora secunda reversurum, ut det nobis.

Ludimagister
Quid si fallat?

Ruscinaeus
Id non est moris eius.

Ludimagister
Nisi ad horam adfuerit, admone uxorem de vestra merenda: habet enim clavem alteram cellae penuariae.



Colloquium 13
Personae
Praeceptor, Scarronus

Praeceptor
Demiror unde nunc venias.

Scarronus
Domo redeo, praeceptor.

Praeceptor
Cur iveras domum?

Scarronus
Petitum merendam.

Praeceptor
Quamobrem non attuleras?

Scarronus
Mater erat occupata.

Praeceptor
Quid tum? debuisti exire in iussu meo?

Scarronus
Non debui; fateor.

Praeceptor
Quid igitur meruisti?

Scarronus
Plagas accipere; sed ignosce mihi, quaeso, praeceptor.

Praeceptor
Cur non petivisti eundi potestatem?

Scarronus
Quia non audebam te interpellare.

Praeceptor
Quid agebam?

Scarronus
Tenebas libellum quendam, et legebas aliquid.

Praeceptor
Fieri potest; sed vos tamen saepe me interpellatis ob rem leviorem: nunc igitur para te ad vapulandum.

Scarronus
Parce mihi, obsecro, praeceptor,

Praeceptor
Sine ut prius cogitem aliquantisper. Age, parco, tum quia ingenue confiteris, tum quod satis studiosus mihi videris.

Scarronus
Gratias ago maximas, praeceptor humanissime.


Colloquium 14
Personae
Gulielmus, Ludimagister

Gulielmus
Praeceptor, non restat mihi Charta ad scribendum; visne dare codicem?

Ludimagister
Quem in usum?

Gulielmus
Partim ad colloquia, partim ad exemplaria.

Ludimagister
Retulisti in codicem tuum?

Gulielmus
Retuli.

Ludimagister
Ostende.

Gulielmus
Ecce tibi, praeceptor.

Ludimagister
Quid istud? Retulisti octodecem: vis ergo de maiore?

Gulielmus
Si tibi placet.

Ludimagister
Pete a famulo; ac, ne dubitet, ostende illi tuum codicem, ut idem in suum referat.

Gulielmus
Audio.

Ludimagister
Audi item: cave abutaris charta, ne tibi pater graviter succenseat.

Gulielmus
Faxit Deus ut bene utar.


Colloquium 15
Personae
Grivetus, Ludimagister

Grivetus
Praeceptor, licetne prodire?

Ludimagister
Quamobrem?

Grivetus
Ut emam cultellos mensarios.

Ludimagister
Ubi sunt quos habebas?

Grivetus
Reliqui domi.

Ludimagister
Quid ita?

Grivetus
Quia iam obtusi erant et inutiles.

Ludimagister
Habesne pecuniam ad emendos alios?

Grivetus
Mater dedit mihi.

Ludimagister
Quis erit adiutor ad emendum?

Grivetus
Gerardus.

Ludimagister
Ite sane, et cavete ne vobis imponatur.

Grivetus
Cavebimus, Deo iuvante.

Ludimagister
Omnes quidem iuvat sed eos potissimum, qui ad eius honorem omnia referunt.


Colloquium 16
Personae
Vernetus, Ludimagister, Spatula

Vernetus
Praeceptor, licetne pauca?

Ludimagister
Loquere.

Vernetus
Nos duo proponebamus, si tibi ita videretur, ire, dum caeteri ludunt, foras ambulatum.

Ludimagister
Quo vultis exire?

Vernetus
In proxima Suburbana.

Ludimagister
Quid autem agetis ambulantes?

Spatula
Tractabimus Colloquium aliquod.

Ludimagister
Sed de bonis et honestis rebus.

Spatula
Haec temporis serenitas et tam pulchra terrae facies praebebunt nobis honestum aliquod argumentum.

Ludimagister
Nunquam deest Dei laudanda materia, duntaxat veris eius cultoribus.

Vernetus
Nunquam profecto; sed ut ad propositum revertamur, permittis nobis praeceptor, extra urbem prodire?

Ludimagister
Nisi mihi perspecta esset vestra perpetua fidelitas, et verus amor literarum, nunquam permitterem; praesertim cum pravi adolescentes me saepe in hoc genere fefellerint. Vos igitur prodite, et mature ad coenam revertimini.


Colloquium 17
Personae
Isaids, Ludimagister

Isaids
Praeceptor, Licetne prodire?

Ludimagister
Quo prodire cupis?

Isaids
Ad sartorem.

Ludimagister
Quid eo?

Isaids
Petitum femoralia.

Ludimagister
Iamne facta sunt?

Isaids
Sunt, opinor.

Ludimagister
Recte opinor dicis, quia res incerta est.

Isaids
Atqui promiserat mihi in hunc diem.

Ludimagister
Quid si fallat?

Isaids
Nihil mirum fuerit.

Ludimagister
Nunc quoque vere loquutus es: nam raro ad promissum tempus fidem praestant artifices.

Isaids
Viso tamen, praeceptor, si mihi permittis.

Ludimagister
Nihil impedio.

Isaids
Nunquid vis praeceptor?

Ludimagister
Imo, ut properes, ne desis praelectioni.

Isaids
Bene mones, abeo.



Colloquium 18
Persona
Caius, Praeceptor

Caius
Licetne prodire?

Praeceptor
Quo?

Caius
Domum.

Praeceptor
Hem! tam saepe ire domum?

Caius
Mater iusserat, ut ego et frater se adiremus hodie.

Praeceptor
Cuius rei gratia?

Caius
Ut ancilla vestimenta nobis excuteret.

Praeceptor
Quid istud? Suntne vobis pediculi?

Caius
Et multi quidem.

Praeceptor
Cur uxorem meam non admonuistis?

Caius
Non ausi sumus.

Praeceptor
Quasi vero illa sit usque adeo difficilis. Ancillam habet ea potissimum gratia, ut vestram omnium curet munditiem: nec vos ignoratis illud; sed gaudetis matris invisendae occasionem vobis dari. Vos igitur manete; cras ego curabo, ut vobis excutiantur vestes.

Caius
Sed mater nos obiurgabit.

Praeceptor
Egomet eam placabo; quiescite.

Colloquium 19
Personae
Tornatus, Ludimagister, Discipuli

Tornatus
Praeceptor, licetne cras ire domum?

Ludimagister
Quid eo?

Tornatus
Petitum panem.

Ludimagister
Non tibi restat?

Tornatus
Restat quidem, sed parum admodum.

Ludimagister
Quid frater? estne tecum iturus?

Tornatus
Iussit pater.

Ludimagister
Quando convenisti illum?

Tornatus
Die Iovis, cum venisset in hanc urbem.

Ludimagister
Ubi illum vidisti?

Tornatus
Apud forum.

Ludimagister
Non mentiris?

Tornatus
Non mentior.

Ludimagister
Unde probabis?

Tornatus
Sunt ex condiscipulis, qui aderant.

Ludimagister
Qui tandem?

Tornatus
Adsunt Blasius et Audax.

Ludimagister
Estne verum, pueri

Discipuli
Omnino verum.

Ludimagister
Qui scitis?

Discipuli
Vidimus eius patrem, audivimus ipsa verba.

Ludimagister
Si ita est, permitto ut eas domum cum fratre.

Discipuli
Vale praeceptor.

Ludimagister
Vos servet Dominus Deus.

Tornatus
Idem tibi precamur ex animo.

Ludimagister
Sed heus! quando huc aderitis?

Tornatus
Crastino die vesperi, Deo iuvante.

Ludimagister
Cura, ut promissi memineris.

Tornatus
Curabo.

Ludimagister
Scilicet, ut soles.

Tornatus
Imo melius, spero-Nunquid vis?

Ludimagister
Ut verbis meis salutem dicas parentibus.

Tornatus
Faciam libenter; iterum vale, praeceptor.

Ludimagister
Vos quoque valete, et lento gradu ambulate, propter aestum solis.

Tornatus
Ita facere solemus.

Colloquium 20
Personae
Magister, Villarianus

Magister
Quid sibi vult, quod abfueris hac tota hebdomada?

Villarianus
Oportuit me manere domi.

Magister
Quamobrem?

Villarianus
Ut matri adessem, quae aegrotabat.

Magister
Quod illi officium praestabas?

Villarianus
Saepius ei legebam

Magister
Quid legebas?

Villarianus
Aliquid ex sacris literis.

Magister
Sanctum istud et laudabile ministerium. Utinam sic omnes studerent verbo Dei! Sed quid? Nihil agebas praeterea?

Villarianus
Quoties opus erat, illi ministrabam cum ancilla.

Magister
Haeccine vera sunt omnino?

Villarianus
Habeo testimonium.

Magister
Profer illud.

Villarianus
Ecce!

Magister
Quis scripsit?

Villarianus
Famulus noster, matris nomine.

Magister
Agnosco eius manum, quia saepe ab illo mihi attulisti.

Villarianus
Licetne igitur redire in sedem meam?

Magister
Quidni liceat, cum mihi satisfeceris?

Villarianus
Gratias ago, Praeceptor.


Colloquium 21
Personae
Lacetus, Hypodidascalus

Lacetus
Praeceptor, licetne mihi prodire?

Hypodidascalus
Quae tibi est prodeundi causa?

Lacetus
Est mihi eundum ad forum.

Hypodidascalus
Quid eo?

Lacetus
Ut emam corium.

Hypodidascalus
In quem usum?

Lacetus
Ad calceorum soleas.

Hypodidascalus
Quis te adiuvabit in emptione?

Lacetus
Quidam oppidanus, cui hoc mandavit pater meus.

Hypodidascalus
Debueras adire me cum caeteris, qui ad forum prodierunt.

Lacetus
Occupatus eram.

Hypodidascalus
Qua in re?

Lacetus
In scribendis ad patrem literis.

Hypodidascalus
Quando eas dabis?

Lacetus
Hodie, si quem in foro offendero.

Hypodidascalus
Abi; et memineris ad horam sextam adesse

Lacetus
Meminero.

Colloquium 22
Personae
Arator, Ludimagister

Arator
Praeceptor, tuo permissu hora prima prodieram; nunc redeo.

Ludimagister
Curasti negotium tuum?

Arator
Curavi, gratia Deo.

Ludimagister
Factum bene. Quota est hora?

Arator
Instat secunda.

Ludimagister
Voca mihi famulum; deinde ito ad merendam cum caeteris.



Colloquium 23
Personae
Eusebius, Praeceptor

Eusebius
Praeceptor, visne mihi mutuo dare aliquantulum pecuniae?

Praeceptor
Quid opus est tibi pecunia

Eusebius
Ut Sylvio satisfaciam.

Praeceptor
Quantum debes illi?

Eusebius
Assem cum semisse.

Praeceptor
Quo nomine?

Eusebius
Quia scripsit mihi aliquot colloquia.

Praeceptor
Ostende.

Eusebius
Vide, si placet.

Praeceptor
Adi hypodidascalum, dic ut det quantum petis.

Eusebius
Gratias ago, praeceptor.

Praeceptor
Non est quod agas; sed refer in codicem tuum.

Eusebius
Quin iam retuli.

Praeceptor
Factum bene, ostende ipsi hypodidascalo.


Colloquium 24
Personae
Blasius, Ludimagister

Blasius
Licetne mihi, praeceptor, adire Tutorem?

Ludimagister
Quae te causa movet?

Blasius
Iusserat ille, ut se hodie convenirem, si liceret per otium.

Ludimagister
Quando iusserat?

Blasius
Nudiustertius.

Ludimagister
Ubi illum vidisti?

Blasius
In area quae est e regione templi.

Ludimagister
At vide ne mentiaris.

Blasius
A me absit mendacium, si vis dabo testes ex condiscipulis qui mecum aderant.

Ludimagister
Qui sunt illi?

Blasius
Daniel et Corderius: visne ut eos accersam?

Ludimagister
Mane, ego illos conveniam. Sed dic quid eget Tutor opera tua?

Blasius
Ad aliquid scribendum.

Ludimagister
Qua igitur hora vis illum adire?

Blasius
Nunc, si tibi placet.

Ludimagister
Quando huc redibis?

Blasius
Cum primum me dimiserit.

Ludimagister
Nunc abi, atque illi ex me dic salutem plurimam.

Blasius
Faciam libenter.

Colloquium 25
Personae
Scriba, Magister

Scriba
Praeceptor, pater te invitat prandium, si tibi placet.

Magister
Estne solus?

Scriba
Solus (opinor) praeter domesticos.

Magister
Excusa me illi, iam enim aliunde invitatus eram. Age tamen illi meis verbis gratias.

Scriba
Nunquid vis aliud?

Magister
Nihil, nisi ut mature ad Scholam redeas.

Scriba
Mature, iuvante Deo.


Colloquium 26
Personae
Gasper, Ludimagister

Gasper
Licetne prodire, praeceptor?

Ludimagister
Quo?

Gasper
Primum ad sartorem, deinde ad tonsorem.

Ludimagister
Cur ad sartorem?

Gasper
Ut curem tibialia reficienda.

Ludimagister
Suntne lacerata?

Gasper
Adeo lacerata, ut vix induere possim.

Ludimagister
Cur ad tonsorem?

Gasper
Ut illi ostendam ulcus, quod mini his diebus subortum est in femore.

Ludimagister
Detege, ut videam.

Gasper
Vide, quando ita placet.

Ludimagister
Est furunculus.

Gasper
Ita coniiciebam.

Ludimagister
Cum aperueris tonsori, roga illum ut emplastrum ulceri aptum adhibeat.

Gasper
Faciam quod suades.

Ludimagister
Sed nunquis est qui tecum adire velit?

Gasper
Imo Ioannes Fluvianus.

Ludimagister
Quod habet negotium?

Gasper
Tonsorem quoque vult adire.

Ludimagister
Ite igitur una, et redite similiter.

Gasper
Nunquid vis praeterea?

Ludimagister
Ut maturetis reditum, ne merenda vestra mulctemini.

Colloquium 27
Personae
Franciscus, Ludimagister

Franciscus
Praeceptor, licetne nobis prodire?

Ludimagister
Estisne multi qui prodire vultis?

Franciscus
Ferme omnes.

Ludimagister
Quid hoc sibi vult?

Franciscus
Est hodie mercatus; inde fit, ut fere sibi quisque velit aliquid emere.

Ludimagister
Nunc ego sum occupatior, quam ut singulorum prodeundi causam possim cognoscere; adite igitur subdoctorem, qui cognoscat; et si vacat, vos deducat ipse.

Franciscus
Gratias agimus, praeceptor humanissime.


Colloquium 28
Personae
Magister, Theophilus

Magister
Hodie igitur Petrum convenisti?

Theophilus
Hodie.

Magister
Ubi?

Theophilus
In templo.

Magister
Quota hora?

Theophilus
Octava matutina.

Magister
Nunquid rogasti quando sit rediturus scholam?

Theophilus
Rogavi.

Magister
Quid ille?

Theophilus
Nescio, inquit.

Magister
Debuisti illum ad reditum exhortari.

Theophilus
Id ego feci, et multis quidem verbis.

Magister
Bene fecisti, sed quid ille respondit?

Theophilus
Se adhuc a patre detineri ad fructus colligendos.

Magister
Quid si ad ipsum patrem scribas de statu nostro scholastico? Fortasse enim movebitur, ut filium citius remittat.

Theophilus
Si tibi ita videtur, faciam, idque diligenter.

Magister
Fac igitur primo quoque tempore; sed audi, scribe planissime, deinde literas tuas mihi ostende priusquam des perferendas.

Theophilus
Sedulo faciam, praeceptor.

Colloquium 29
Personae
Farrarius, Magister

Farrarius
Praeceptor, licetne mihi exire?

Magister
Quo tibi eundum est?

Farrarius
Ad Tonsorem.

Magister
Non est tibi aliud negotium?

Farrarius
A Tonsore, ire emptum ligulas; illinc me ad Sutorem conferre.

Magister
Cur ad Sutorem?

Farrarius
Ut uni ex calceis meis annectat corrigam.

Magister
Ista omnia quando confeceris?

Farrarius
Intra horae spatium, ut spero.

Magister
Erunt multi fortasse in Tonstrina expectantes.

Farrarius
Fieri potest; sed si videro diutius tibi morandum illic esse, expectabo in diem Sabbati.

Magister
Estne alius qui prodire velit?

Farrarius
Pontanus ait se velle chartam emere.

Magister
Scisne illi opus esse?

Farrarius
Scio.

Magister
Ite igitur una; curate diligenter suum uterque negotium: ne sitis cessatores.

Farrarius
Deo iuvante, cavebimus.

Colloquium 30
Personae
Carbonarius, Praeceptor

Carbonarius
Licetne exire?

Praeceptor
Quo?

Carbonarius
Ad Sartorem.

Praeceptor
Quid eo?

Carbonarius
Ut mihi tunicam faciendam metiatur.

Praeceptor
Quae tibi est materia?

Carbonarius
Niger pannus.

Praeceptor
Ubi est?

Carbonarius
In arca mea.

Praeceptor
Sartor autem quis tibi est?

Carbonarius
Petrus Sylvius.

Praeceptor
Estne peritus artifex?

Carbonarius
Sic audivi; et est notus patri meo, qui iussit, ut illum adirem.

Praeceptor
Ubi habitat?

Carbonarius
In vico Xenodochii.

Praeceptor
Non nimis longe est; cave discurras.

Carbonarius
Cavebo.

Praeceptor
Facile a me veniam impetrant, qui nunquam fallunt.

Carbonarius
Avertat Deus ut unquam fallam.

Colloquium 31
Personae
Luterinus, Praeceptor

Luterinus
Praeceptor, licetne pauca?

Praeceptor
Loquere quid velis.

Luterinus
Cum interdum dicis alicui nostrum, ubi est follis? vel Cedo follem; non apparet utrum follis sit masculini, an foeminini generis.

Praeceptor
Non apparet, fateor; quid tum?

Luterinus
Unde igitur scire possumus?

Praeceptor
Cur me de hoc nunquam rogasti?

Luterinus
Tam multa tam saepe interrogamus, ut vereamur ne tibi molesti simus

Praeceptor
Quasi vero istud unquam prae me feram; contra, eo magis amo vos, quo me rogatis saepius. Quid enim magis cupio, quam ut aliquando vos videam et optimos et doctissimos?

Luterinus
Habemus gratiam maximam, praeceptor humanissime.

Praeceptor
Eam gratiam ego et vos Deo nostro debemus, qui solus sua bonitate utrisque bonam dedit voluntatem.

Luterinus
Faxit ille ut hoc beneficio recte semper utamur in ipsius gloriam. Sed dic, quaeso, cuius generis est follis?

Praeceptor
Masculini.

Luterinus
At ego potius foeminini dixissem.

Praeceptor
Quamobrem?

Luterinus
Quia tale est pellis, quod est in Rudimentis pro exemplo positum.

Praeceptor
Non abs re id coniiciebas. Nam is finita, quale est pellis, magna ex parte foeminina sunt.

Luterinus
Non igitur omnia?

Praeceptor
Vix ulla est tam generalis Regula, quae exceptione careat. Follis igitur sub exceptione cadit, quia masculinum est. Sic aliquot alia; ut, ignis, piscis, axis, etc.

Luterinus
Sed unde illa dignoscam?

Praeceptor
Facile cognosces, cum perveneris ad Grammaticae regulas. Sed interim Latine loquentes attente observa, teque ad eorum imitationem diligenter accommoda.

Luterinus
At istud longum est, praeceptor.

Praeceptor
‘Non fiunt nisi longo tempore praeclara aedificia’.

Luterinus
Experientia nos istud docet. At pater meus vellet me annuo spatio doctum videre.

Praeceptor
Ego vero istud unius diei spatio videre vellem. Sed quid agas? omnibus in rebus expectandum tempus est. Pater tuus, quia non didicit literas, nescit quid doctrina valeat, neque quantis laboribus illa comparetur.

Luterinus
Verum dicis; sed quid illi respondere possum, cum apud me conqueritur de temporis longi spatio in discendis literis?

Praeceptor
Docebo te inter coenandum, nunc ito lusum cum caeteris, ut me in musaeum meum recipiam.

Luterinus
Ignosce mihi, quaeso, praeceptor, quod te interpellaverim.

Praeceptor
Nihil me interpellasti, non enim occupatus eram. Praeterea, si te audire mihi molestum fuisset, nonne poteram te in aliud tempus reiicere?

Luterinus
Tuo iure id poteras.

Praeceptor
Abi igitur.

Colloquium 32
Personae
Castronovanus, Praeceptor

Castronovanus
Salvus sis, praeceptor.

Praeceptor
Auspicato advenis: quid nuntias?

Castronovanus
Orat te pater meus ut animi causa eamus una in hortos suos suburbanos.

Praeceptor
Ad eam rem nos invitat serenitas, et nunc sumus feriati. Sed quid illic aspectu iucundum videbimus?

Castronovanus
Varias et pulchras arbores cum suis fructibus, item herbarum et florum miram varietatem.

Praeceptor
Nihil est illis rebus hoc tempore iucundius.

Castronovanus
Ea est Dei erga nos beneficentia.

Praeceptor
Quam quidem assiduis laudibus prosequi debemus.

Castronovanus
Sed vereor ne patri in mora simus.

Praeceptor
Tantisper expecta dum togam muto ut sim ad ambulandum expeditior. Iam paratus sum, nunc eamus. Sed estne domi pater?

Castronovanus
Prae foribus nos expectat.

Praeceptor
Bene res habet, vide ut eum decenter salutes.

Castronovanus
De hoc, te docente, saepe admoniti fuimus.


Colloquium 33
Personae
David, Ludimagister

David
Pater meus tibi salutem plurimam dicit.

Ludimagister
Ain' tu? quando rure rediit?

David
Heri tantum.

Ludimagister
Ut valet?

David
Optime.

Ludimagister
Mater vero ubi est?

David
Adhuc est in Gallia.

Ludimagister
Ubi in Gallia?

David
Aureliae.

Ludimagister
De illa quid auditis?

David
Esse bona valetudine praeditam, Dei beneficio.

Ludimagister
Dominus Deus conservet eam.

David
Ita precor.

Ludimagister
Dic vicissim patri salutem plurimam verbis meis.

David
Faciam sedulo.

Colloquium 34
Personae
Buchodus, Ludimagister

Buchodus
Praeceptor, licetne pauca?

Ludimagister
Dic libere.

Buchodus
Cur non dicimus ‘hic arbor’, sicut ‘hic labor’? Item cur Genitivum arboris non proferimus penultima longa, ut fere in caeteris nominibus terminationis eiusdem?

Ludimagister
Quia loquendi usus aliter probavit. Nec enim locum habet analogia: sed, ubi ea deficit, sequendus est eorum usus qui recte et pure loquuti sunt. Nam ipsa Latinitas usu et auctoritate magis quam ratione constat.

Buchodus
Da igitur auctoritatem de nomine ‘arbos’.

Ludimagister
‘Arboris exosae truncus’, apud Virgilium. Nonne hic manifeste vides et genus et accentum?

Buchodus
Video praeceptor. Sed suntne alia eodem accentu?

Ludimagister
Inprimis Graeca omnia, ut ‘Castor, Castoris’: sic ‘Hector, Nestor,’ et similia. Item haec duo neutrius generis, ‘aequor, aequoris; marmor, marmoris’. Sunt et Adiectiva quaedam, ut ‘memor, memoris’, et ex eo compositum immemor. Talia quoque sunt ex ‘decus’ et ‘corpus’ composita, ut, ‘indecor, indecoris’; ‘tricorpus, tricorporis’. Sed haec apud Grammaticos annotata facile per te invenies. Nam ista aetas tua maiorem indies requirit diligentiam. Huc accedit, quod haec ipsa, quae tuo labore et diligentia inveneris, firmiore tenebis memoria.

Buchodus
Ago tibi gratias, humanissime praeceptor, quod me tanta humanitate non solum doces, sed etiam admones.

Ludimagister
Bene facis; sed interim volo memineris, soli Deo acceptum referre quicquid boni ex labore meo in te proficiscitur. Frustra enim docendo laboramus, nisi laboribus nostris divinus favor accesserit. Nosti illud Apostoli; ‘Neque qui plantat, est aliquid, neque qui rigat; sed, qui dat incrementum, Deus.’

Buchodus
Essemus profecto plumbo stupidiores, si ista ignoraremus, quae nobis tam saepe inculcas, tamque diligenter.

Ludimagister
Tanto diligentius vos oportet tum meminisse tum recordari.

Buchodus
Sed iam tempus est, ut ad quotidianum pensum te referas. Ego vero interea me abdo in musaeolum.

Colloquium 35
Personae
Praeceptor, Olivarius

Praeceptor
Dic Latine, ‘A book ’.

Olivarius
‘Liber’.

Praeceptor
‘Liber’, cuius generis?

Olivarius
Masculini.

Praeceptor
Qui scis?

Olivarius
Ex bene loquendi usu et consuetudine.

Praeceptor
Ostende usum.

Olivarius
Nam quotidie loquentes, sic dicimus, ‘Hic liber cuius est’? Dicimus item saepenumero ‘Liber meus, liber tuus, bonus liber’, et similia.

Praeceptor
Bene respondisti; sed quis loquendi usum te docuit?

Olivarius
Tu ipse, praeceptor.

Praeceptor
Ergone tenes omnem usum linguae Latinae?

Olivarius
Si tenerem, non essem discipulus.

Praeceptor
Quid igitur?

Olivarius
Magister fortasse.

Praeceptor
Abi, responso tuo contentus sum.

Olivarius
Gaudeo sane.

Praeceptor
Age gratias Deo, qui tibi dedit ingenium et mentem bonam.

Olivarius
Utinam semper agnoscam eius in me beneficia!

Praeceptor
Utinam ille favore suo tua studia prosequatur! Quid hoc sibi vult, Olivari?

Olivarius
Quod mihi bene precaris.

Praeceptor
Ergo tu quoque memento bene ex animo precari omnibus, praecipue vero condiscipulis tuis.

Olivarius
Meminero, praeceptor.

Praeceptor
Addendum fuerat, Deo iuvante.

Olivarius
Oblitus sum, fateor.

Colloquium 36
Personae
Ludimagister, Daniel

Ludimagister
Attende, Daniel, ut discas Latina bene Anglice vertere.

Daniel
Attendo praeceptor.

Ludimagister
At diligenter.

Daniel
Imo diligentissime, et ex animo.

Ludimagister
Bene facis.

Daniel
Propone igitur mihi Latina, ut nobis interdum soles.

Ludimagister
‘Quid opus est’?

Daniel
What is needful?

Ludimagister
Gallinae.

Daniel
To an Hen.

Ludimagister
ut.

Daniel
That.

Ludimagister
Illa.

Daniel
She.

Ludimagister
Sit.

Daniel
May be.

Ludimagister
Bona.

Daniel
Good.

Ludimagister
Recte fecisti. Nunc ad singulas partes huius orationis responde nominatim.

Daniel
Respondebo quoad potero, dummodo mihi praeieris.

Ludimagister
Quid.

Daniel
Est nomen.

Ludimagister
Opus.

Daniel
Nomen.

Ludimagister
Est.

Daniel
Verbum.

Ludimagister
Gallina.

Daniel
Nomen.

Ludimagister
ut.

Daniel
Coniunctio, in hoc loco.

Ludimagister
Illa.

Daniel
Pronomen.

Ludimagister
Sit.

Daniel
Verbum.

Ludimagister
Bona.

Daniel
Nomen.

Ludimagister
Age, dicamus iterum, ut singula paulo plenius intelligas.

Daniel
Quid nunc respondebo?

Ludimagister
Indica breviter singularium partium declinatum, ut vos docere soleo.

Daniel
Praeito igitur ut coepisti.

Ludimagister
Quid.

Daniel
‘Quid, cuius’, nomen substantivum anomalum.

Ludimagister
Opus.

Daniel
‘Hoc opus operis’, ut ‘hoc onus oneris’.

Ludimagister
Falleris, Daniel.

Daniel
Quid ita.

Ludimagister
Quia ‘opus’ hic est adiectivum.

Daniel
Eho, adiectivum! quomodo declinatur?

Ludimagister
Est indeclinabile.

Daniel
Me miserum! nunquam istud audieram.

Ludimagister
Addendum fuit, ‘quod sciam’, vel ‘quod meminerim’.

Daniel
Quamobrem?

Ludimagister
Quia fortasse audieras, sed memineras male.

Daniel
Fieri potest; sed perge (quaeso) me docere. Quid Anglice significat istud nomen?

Ludimagister
Non solet Anglice verti, nisi iunctum cum verbo ‘Sum, es’.

Daniel
Da exemplum.

Ludimagister
Quotidie in ore habes exempla.

Daniel
Nunc mihi non occurrunt.

Ludimagister
Nonne soles dicere, et audire ex condiscipulis, ‘Opus est mihi charta, atramento, pecunia’, et similia?

Daniel
Saepe dico, fateor, et saepe audio; sed parum adverto.

Ludimagister
Nunc igitur adverte, et manda memoriae, ‘Opus est mihi pecunia ad libros emendos, I have need of money to buy books ’; vel sic, I want money; vel, I have to do with.

Daniel
Da item aliud exemplum, quaeso.

Ludimagister
‘Opus est tibi virgis, ut tua expellatur pigritia’, Thou hast need of rods, that thy sloth may be driven away.

Daniel
Fateor equidem, praeceptor, sed Deus (ut spero) mei miserebitur.

Ludimagister
Omnium miseretur Deus qui pie illum invocant. Sed de nomine ‘Opus’ iam satis multa, quod ad vos attinet: ad caetera redeo ‘Est’.

Daniel
‘Sum, es, esse’, verbum anomalum.

Ludimagister
Gallina.

Daniel
‘Gallina, gallinae’, ut ‘mensa, mensae’.

Ludimagister
ut.

Daniel
Non declinatur, quia est Coniunctio; Anglice, That, to the end that, for that.

Ludimagister
Illa.

Daniel
‘Ille’ generis masculini; ‘illa’, foeminini, ‘illud’, neutrius.

Ludimagister
Declina in foeminino.

Daniel
‘Illa, illius, illi,’ etc.

Ludimagister
Sit.

Daniel
Iam dictum est.

Ludimagister
Bona.

Daniel
‘Bonus’, generis Masculini; ‘bona’, foeminini; ‘bonum’, neutrius, nomen adiectivum.

Ludimagister
Confer ad exemplum.

Daniel
‘Iustus, iusta, iustum; bonus, bona, bonum’.

Ludimagister
Nunc mutuo vos interrogare, ut plenius omnia tractetis.

Colloquium 37
Personae
Blunderius, Hypodidascalus

Hypodidascalus
Quid vis?

Blunderius
Licetne mihi ire domum?

Hypodidascalus
Cut ante horam?

Blunderius
Pater iussit ut nunc adirem.

Hypodidascalus
Quid eget opera tva?

Blunderius
Vult me in villam mittere.

Hypodidascalus
Quid eo?

Blunderius
Petitum uvas, et eadem opera nuntiatum aliquid villico nostro.

Hypodidascalus
Quid si fallis?

Blunderius
Adferam testimonium, ut soleo.

Hypodidascalus
Quando redibis?

Blunderius
Hora prima, ut spero.

Hypodidascalus
Qui tam cito?

Blunderius
Villa nostra non longe hinc est.

Hypodidascalus
Ito sane.

Colloquium 38
Personae
D., H.

D.
Praeceptor, placetne audire excusationem meam?

H.
Quando abfuisti?

D.
Hesterno die.

H.
Quota hora?

D.
Prima.

H.
Quae fuit causa?

D.
Accersitus fui.

H.
A quo?

D.
A patre.

H.
Quis tibi nuntiavit?

D.
Famulus noster.

H.
Cur me non adivit?

D.
Quia dicebat ille se urgeri festinatione.

H.
Suntne tibi testes?

D.
Adsunt, praeceptor.

H.
Abi, sede in loco tuo; ego interim eos interrogabo.


Colloquium 39
Personae
Hypodidascalus, Michael

Hypodidascalus
Cur non venisti citius?

Michael
Expectabam fratrem.

Hypodidascalus
Ubi est?

Michael
Restitit in foro.

Hypodidascalus
Cur eum non adduxisti?

Michael
Volebat emere atramentum.

Hypodidascalus
Imo pyra, mala, aut aliquid e caeteris fructibus.

Michael
Nescio, tamen illud dicebat.

Hypodidascalus
Cum sitis fratres cur non habetis domi commune atramentum in ampulla?

Michael
Frater nihil vult habere communi mecum.

Hypodidascalus
Vult igitur omina sibi propria?

Michael
Illud est.

Hypodidascalus
Admone me, cum venerit, ego illum docebo quid sit fraternitas.

Michael
Faciam, Praeceptor.

Hypodidascalus
Abi in locum tuum.



Colloquium 40
Personae
D., O.

D.
Licetne abesse hora secunda?

O.
Quid habes negotii?

D.
Pater eget opera mea.

O.
Qua in re?

D.
Ut sibi aliquid scribam.

O.
Sed interim non reddes quae praescripta sunt vobis.

D.
Iam edidici.

O.
O factum bene!

D.
Placetne tibi audire me?

O.
Cras audiam, cum licebit per otium.

D.
Permittisne igitur ut absim, praeceptor?

O.
Age, permitto; sed ita ut crastino die scriptum adferas testimonium.

D.
Ego semper tibi adfero aut a patre scriptum, aut a nostro famulo, patris nomine.

O.
Recte facit Pater. Sunt enim multi qui me pascunt mendaciis. Nunc abi, et patri dic salutem verbis meis.

D.
Faciam, praeceptor.

Colloquium 41
Personae
Magister, Caperonus

Magister
Heus! Caperone.

Caperonus
Hem! praeceptor.

Magister
Quid fiet frater tuus?

Caperonus
Aegrotat.

Magister
Qui scis?

Caperonus
Satis apparet.

Magister
Quo signo?

Caperonus
Quia vomuit.

Magister
Quid illi dolet?

Caperonus
Caput et stomachus, ut dicit.

Magister
Cur non recepit se domum?

Caperonus
Non ausus est.

Magister
Tu vero non audebas me admonere? Age, duc illum tu ipse domum usque, et matri narra diligenter ut ille se habeat. Propera, quid cessas? duc eum lento gradu.

Caperonus
Ducam, praeceptor.

Colloquium 42
Personae
Hypodidascalus, Tiliacus

Hypodidascalus
Heus! Tiliace, sequere me in cubiculum; est quod ego te seorsum monere velim.

Tiliacus
Adsum, praeceptor.

Hypodidascalus
Nunquamne in Scholam mature venies?

Tiliacus
Non possum venire citius.

Hypodidascalus
Semper istud dicis: quid impedit?

Tiliacus
Nemo est domi nostrae qui me expergefacit.

Hypodidascalus
Nemo?

Tiliacus
Prorsus nemo.

Hypodidascalus
Non habetis ancillam?

Tiliacus
Habemus quidem, sed non curat me excitare.

Hypodidascalus
Imo, tu (ut opinor) non curas surgere; nonne verum dico? quid taces? responde nunc tandem aliquid.

Tiliacus
Me miserum! quid agam?

Hypodidascalus
Nihil est quod verearis, fatere verum.

Tiliacus
Quid si confessus ero?

Hypodidascalus
Ego tibi agnoscam, crede mihi.

Tiliacus
Ah pudet.

Hypodidascalus
Ne pudeat verum fateri, quaeso, alioqui vapulabis. Pergin' tacere? Heus observator vise ad matrem eius et roga.

Tiliacus
Ne mittas, oro praeceptor, dicam tibi rem omnem, nihil reticebo.

Hypodidascalus
Age, esto animo bono.

Tiliacus
Sic est profecto, ut dixisti.

Hypodidascalus
Non satis istud est: volo audire sigillatim omnia. Narra mihi plane quemadmodum sese res habeat.

Tiliacus
Cum venit ancilla me excitatum primum nihil respondeo, quasi serio dormiam: deinde, si magis urgeat, attollo aegre caput, sedeo in lecto, thoracem iniicio humeris quasi statim surrecturus.

Hypodidascalus
Quam pulchre narras! Ita me Deus amet, nunc te magis amo quam unquam. Perge.

Tiliacus
Quamprimum egressa est ancilla cubiculo, tum ego reclino caput in pulvinum, ac demitto pedes.

Hypodidascalus
Etiamne redormis?

Tiliacus
Ego vero redormio bene placideque.

Hypodidascalus
Quamdiu?

Tiliacus
Donec ancilla secundo veniat.

Hypodidascalus
Cum redit, quid tibi dicit?

Tiliacus
Exclamat, vociferatur, insanit.

Hypodidascalus
Quibus utitur verbis?

Tiliacus
Hem! nebulo (inquit) quando eris in Schola? tu nunquam vis surgere nisi bis aut ter excitatus fueris.

Hypodidascalus
Bona fide promittis facturum te posthac officium?

Tiliacus
Si unquam recidero, causam non dico quin palam caedar virgis, idque acerbissime.

Hypodidascalus
Belle quidem promittis; sed quomodo praestabis promissa?

Tiliacus
Adiuvante Domino Deo.

Hypodidascalus
Qua ratione flectes illum?

Tiliacus
Fide et assiduis precibus.

Hypodidascalus
Alioqui nihil possis obtinere.

Tiliacus
Credo equidem.

Hypodidascalus
Non satis est credere, nisi cures efficere diligenter.

Tiliacus
Curabo pro viribus, ac dies noctesque id unum meditabor.

Hypodidascalus
Optime loqueris, dum tamen memor es pergas.

Tiliacus
Quomodo possum oblivisci? Nunquam desinunt istud monere concionatores; tu vero fere quotidie ad id nos hortaris, et bene facis, praeceptor, quia omnes sumus valde negligentes, sed ego primus omnium.

Hypodidascalus
Da igitur operam, ut tu omnium primus motes istos mutes, ac memento praecipue semper verax esse.

Tiliacus
Faxit Deus, ut nunquam mentiar.

Hypodidascalus
O quam felix esset!

Tiliacus
Satis in praesentia felix ero, si tantum me absolveris.

Hypodidascalus
Faciam quod tibi sum pollicitus: sed ea lege, ut promissi tui memineris, et re ipsa praestes, quemadmodum nunc mihi recitasti.

Tiliacus
Quid igitur restat, quo minus abeam liber?

Hypodidascalus
Imo aliquid restat: mane, et audi etiam nunc.

Tiliacus
Quamdiu voles, praeceptor.

Hypodidascalus
Inter caetera, excutias oportet istam pigritiam, quae te in lecto detinere solet. ‘Non’ enim ‘decet studiosum adolescentem somniculosum et inertem esse, sed alacrem et experrectum’, cuiusimodi vides aliquos ex condiscipulis. Non tenes memoria divinum Petri Apostoli praeceptum?

Tiliacus
Quid illud est?

Hypodidascalus
‘Sobrii’ (inquit) ‘estote, et vigilate’.

Tiliacus
O quoties audieram! sed (proh dolor!) nunquam usurpavi.

Hypodidascalus
Fac ut studiose usurpes in posterum, neque illud solum, sed etiam caetera bene vivendi praecepta, quae toties audivisti. Quod quidem si diligenter feceris, tibi imprimis bene consules, iucundus eris parentibus et mihi, et condiscipulis tuis; denique (id quod est praecipuum) sic charus eris Deo, qui studia in gloriam sui nominis magis indies promovebit.

Tiliacus
O quantum fructum sentio ex ista admonitione tua!

Hypodidascalus
Vehementer sane gaudeo, et tua et condiscipulorum causa.

Tiliacus
Quid si narras illis meam poenitentiam?

Hypodidascalus
Ego vero narrabo primo quoque tempore, ut exemplo tuo discant nihil esse acceptius Deo quam culpam agnoscere, et ad frugem bonam redire. Vale, fili, et adesto hora tertia in auditorio.

Tiliacus
Ago tibi gratias ingentes amantissime praeceptor.