---
title: Colloquia Scholastica - Liber Secundus - Colloquium Primum
subtitle:
type: Colloquium
author: Corderius
collection: Colloquia Scholastica
topic: Waking Up
difficulty: Moderate
sequence: 76
character_count: 2
permalink: /corderius/colloquia-scholastica-liber-secundus-colloquium-primum/
---

<!DOCTYPE html>

<head>
    <title>{{page.title}}</title>
    <meta name="viewport" content="width=device-width, initial-scale=1.0">
    <link rel="icon" type="image/x-icon" href="/images/favicon.ico">
    <link rel="stylesheet" href="/style-reading.css">
    <link rel="stylesheet" href="/style-common.css">
    <link rel="stylesheet" href="/w3.css">
    <script src="/scripts/lazysizes.min.js" async=""></script>
</head>

<body>

    <div class="w3-top">
        <div class="w3-bar w3-black">
            <a href="/" class="w3-bar-item w3-button w3-mobile"><b>Colloquia Latina</b></a>
            <a href="{{ site.baseurl }}/{{ page.author | downcase | replace: ' ', '-' }}/"
                class="w3-bar-item w3-button w3-mobile">{{ page.author }}</a>
            <div class="w3-bar-item w3-mobile w3-center"><i>{{ page.title }}</i></div>
        </div>
    </div>
    <div style="height:7em"></div>


    <div class="main-content">
        <h1>{{page.title}}</h1>
        <h3>{{page.subtitle}}</h3>

        <div class="characters">
            Persōnae:<br>
            S, T, V.
        </div>

        <div class="line-container" id="S.1">
            <div class="line-character">
                S.
            </div>
            Hic diēs nōbīs est fēriātus, et iam satis lūsimus.
        </div>

        <div class="line-container" id="T.2">
            <div class="line-character">
                T.
            </div>
            Satis, opīnor.
        </div>

        <div class="line-container" id="S.3">
            <div class="line-character">
                S.
            </div>
            Vultis ergō ut animī grātiā cōnferāmus dē studiīs nostrīs?
        </div>

        <div class="line-container" id="T.4">
            <div class="line-character">
                T.
            </div>
            Sānē mihi grātum fēcerīs.
        </div>

        <div class="line-container" id="V.5">
            <div class="line-character">
                V.
            </div>
            Mihi vērō grātissimum.
        </div>

        <div class="line-container" id="T.6">
            <div class="line-character">
                T.
            </div>
            Sed quid tractābimus?
        </div>

        <div class="line-container" id="S.7">
            <div class="line-character">
                S.
            </div>
            Tentēmus dēclīnāre aliquod verbum Latīnē simul et Anglicē.
        </div>

        <div class="line-container" id="V.8">
            <div class="line-character">
                V.
            </div>
            Incipe igitur, quī nōs prōvocāstī.
        </div>

        <div class="line-container" id="S.9">
            <div class="line-character">
                S.
            </div>
            Faciam, quandō ita placet vōbīs.
        </div>

        <div class="line-container" id="T.10">
            <div class="line-character">
                T.
            </div>
            Audiāmus.
        </div>

        <div class="line-container" id="S.11">
            <div class="line-character">
                S.
            </div>
            Indicātīvī modī praesēns tempus, Doceō, I teach: docēs, thou teachest: docet, he teacheth.
            <br>
            Pl.
            <br>
            Docēmus we teach: docētis, ye teach: docent, they teach.
        </div>

        <div class="line-container" id="T.12">
            <div class="line-character">
                T.
            </div>
            Praeteritum-imperfectum, Docēbam, I did teach: docēbās, thou didst teach: docēbat, he did teach.
            <br>
            Pl.
            <br>
            Docēbāmus, we did teach: docēbātis, ye did teach: docēbant, they did teach.
        </div>

        <div class="line-container" id="S.13">
            <div class="line-character">
                S.
            </div>
            Praeteritum-perfectum, Docuī, I have taught: docuistī, thou hast taught: docuit, he hath taught.
        </div>

        <div class="line-container" id="V.14">
            <div class="line-character">
                V.
            </div>
            Docuimus, we have taught: docuistis, ye have taught: docuērunt vel docuēre, they have taught.
        </div>

        <div class="line-container" id="S.15">
            <div class="line-character">
                S.
            </div>
            Aliter Anglicē, I have taught, thou hast taught, he hath taught, we have taught, ye have taught, they have
            taught.
        </div>

        <div class="line-container" id="T.16">
            <div class="line-character">
                T.
            </div>
            Praeteritum-plūsquam-perfectum.
        </div>

        <div class="line-container" id="S.17">
            <div class="line-character">
                S.
            </div>
            Docueram, I had taught: docuerās, thou hadst taught, etc. Sīc pergunt quātenus placet.
        </div>

        <div class="note">
            Librī prīmī fīnis.
        </div>

        {% assign prev_sequence = page.sequence | minus: 1 %}
        {% assign next_sequence = page.sequence | plus: 1 %}

        {% assign files = site.html_pages | where_exp: "page", "page.path contains 'files/'" %}

        {% assign neighbors = files
        | where: "type", "Colloquium"
        | where: "author", page.author
        | where: "collection", page.collection
        %}

        {% assign prev_page = neighbors | where: "sequence", prev_sequence | first %}
        {% assign next_page = neighbors | where: "sequence", next_sequence | first %}


        <div class="nav-buttons">
            <a href="{{ prev_page.url }}" class="nav-button nav-back">⟵ Previous</a>
            <a href="{{ next_page.url }}" class="nav-button nav-next">Next ⟶</a>
        </div>
    </div>
</body>

Colloquiōrum Scholasticōrum Liber II
Colloquium 1
Persōnae
Cornēlius, Mārtiālis

Cornēlius
Quid legis?

Mārtiālis
Līterās.

Cornēlius
Ā quō?

Mārtiālis
Ā patre.

Cornēlius
Quandō accēpistī?

Mārtiālis
Heri, vesperī.

Cornēlius
Quis attulit?

Mārtiālis
Nesciō.

Cornēlius
Nescīs? Quis tibi reddidit eās?

Mārtiālis
Ancilla quaedam ā caupōne.

Cornēlius
Unde sunt datae?

Mārtiālis
Lutetiā, crēdō.

Cornēlius
Quō diē?

Mārtiālis
Nōndum licuit īnspicere.

Cornēlius
Nempe ego tē interpellāvī.

Mārtiālis
Parum refert, nōn adeō sum occupātus.

Cornēlius
Age, perlege tuam Epistolam, ego intereā studēbō.

Mārtiālis
Ego quoque mox idem faciam.


Colloquium 2
Persōnae
Mūsicus, Heraldus

Mūsicus
Quō in statū sunt rēs vestrae Lugdūnēnsēs?

Heraldus
Nesciō; iamprīdem nihil audīvimus.

Mūsicus
Nihilne scrīpsit frāter tuus?

Heraldus
Post mēnsēs duōs nihil līterārum mīsit, quod vīderit pater.

Mūsicus
Fortasse aegrōtat.

Heraldus
Minimē vērō: nam tabellāriī saepe nōbīs salūtem nūnciant verbīs eius.

Mūsicus
Libenter audiō illum rēctē valēre: valdē enim dīligō, quia fuit mihi suāvissimus condiscipulus.

Heraldus
Ille (ut opīnor) tē vicissim dīligit.

Mūsicus
Id vērō mihi nōn est dubium. Sed nōs hōra vocat; eāmus in audītōrium.

Heraldus
Mātūrēmus. Iam recitātur catalogus.

Colloquium 3
Persōnae
Observātor, Briscuntellus

Observātor
<div class="line-poetry">
Dēsinite, ō puerī, garrīre, absente magistrō,
Verba quibus summus laeditur ille Pater.
Dē studiīs potius tractāte et rēbus honestīs:
Discite sermōnēs aptaque verba loquī.
Discite et inter vōs reddenda revolvere saepe:
Doctor enim puerīs semper adesse nequit.
Discite sectārī vestīgia certa bonōrum:
Ōtia vōs fallant blanda, cavēte, precor.
Ēn, ego praemoneō, vōs nē dēlectet abūtī
Tempore, nē tergum verbera dūra premant.
Ecce iterum vōbīs mōrum praedicō magister:
Sī quis erit caesus, nē mihi det vitiō.
</div>

Briscuntellus
<div class="line-poetry">
Dēsine plūra loquī, nēmō pārēre recūsat:
Est monitor nōbīs optimus ille Pater,
Illīusque Patrīs nātus, cui nōmen Iēsus,
Et quī nōs renovāns Spīritus intus alit.
</div>

Observātor
<div class="line-poetry">
Quem mihi spērāssem tam respondēre parātum?
Quī; puer Angelicōs mittit ab ōre sonōs?
Ō quam tē memorem, nostrae doctissimē classis!
Nam tibi dīvīnum carmen ab ōre fluit.
Nōn sum tam fēlīx, ut fundam ex tempore versūs:
Sed modo quae dīxī praemeditātus eram.
</div>

Briscuntellus
<div class="line-poetry">
Sī meditātus erās, quī nunc tam fundis apertē
Castaliōs laticēs? quī furor iste novus?
</div>

Observātor
<div class="line-poetry">
Nam tua mē tantīs mōvērunt carmina flammīs,
Ut mihi nunc videar posse movēre ferās.
</div>

Briscuntellus
<div class="line-poetry">
Sed cūr immeritum tantīs mē laudibus effers?
Est tribuenda ūnī glōria summa Deō.
Atque utinam ēloquium nōbīs spatiumque darētur,
Et nostra in laudēs solveret ōra suās.
Sed quia tempus adest ut vōce et mente precēmur,
Idque iubet doctor, dēsinō plūra loquī.
</div>

Colloquium 4
Persōnae
Observātor, Puer

Observātor
Quid agis?

Puer
Scrībō.

Observātor
Quid scrībis?

Puer
Sententiās.

Observātor
Quās?

Puer
Ex novō Testāmentō.

Observātor
Bene facis: unde habuistī?

Puer
Hypodidascalus dictāvit nōbīs.

Observātor
Quandō?

Puer
Heri.

Observātor
Quotā hōrā?

Puer
Merīdiē.

Observātor
Ubī?

Puer
In āreā.

Observātor
Quī aderant?

Puer
Omnēs domesticī, praeter prīmōs et secundōs.

Observātor
Ubī erant illī?

Puer
In aulā commūnī.

Observātor
Quid agēbant?

Puer
Disputābant.

Observātor
Valē, et perge scrībere.


Colloquium 5
Persōnae
Observātor, Puerī garrientēs

Puerī garrientēs
Quid vōs hīc agitis, puerī? Mihi vidēminī garrīre, et nūgās agere. Quīdam puer. Longē falleris: nam repetimus ūnā.

Observātor
Quā dē rē?

Puerī garrientēs
Dē verbīs anōmalīs, id quod reddendum est hōrā tertiā.

Observātor
Bene facitis.

Puerī garrientēs
Vīs audīre nostrum colloquium?

Observātor
Īmō pergite; maius opus moveō; volō tendere laqueōs Pīcīs et Grāculīs.

Puerī garrientēs
In āreā multōs ad sōlem inveniēs.

Observātor
‘Rētibus est illīc praeda parāta meīs.’

Colloquium 6
Persōnae
Observātor, Puerī garrientēs

Observātor
At at! ecce nunc captī estis: nōn fatēminī?

Puerī garrientēs
Quīdam puer. Certē fatēmur ingenuē: sed nōn dīcēbāmus mala verba. Quaesō tē, mī Nīcolāe, nē velis notāre nōs.

Observātor
Quid garriēbātis? audīvī nesciō quid dē ientāculō.

Puerī garrientēs
Illud est; loquēbāmur dē ientāculō mātūtīnō, quia famulus nōn dederat nōbīs in tempore.

Observātor
Putō id fuisse; nec certē est valdē magnum mālum, nisi quod sunt ōtiōsa verba.

Puerī garrientēs
Sed Latīnē loquēbāmur.

Observātor
Audīvī; sed nōn erat fābulandī locus. Nam (ut scītis) hoc pusillum temporis ā merendā dēbet vōbīs esse valdē pretiōsum, cum sit dicātum studiō; scīlicet ut sē dīligenter quisque praeparet ad reddenda magistrīs ea quae praescrīpserint: nōnne vērum dīcō?

Puerī garrientēs
Certē vērum dīcis; dēbuissēmus legere simul dē Testāmentō quae mox oportēbit reddere: sed ignōsce, precor, suāvissime Nīcolāe: posthāc erimus prūdentiōrēs, et officium nostrum dīligenter faciēmus.

Observātor
Sī sīc fēcerītis, Praeceptor vōs amābit, tanquam minūta sua intestīna. Nōnne vidētis quemadmodum dīligit bonōs puerōs et studiōsōs? nec amat sōlum, sed etiam laudat et praemiolīs afficit.

Puerī garrientēs
Ista scīmus, et quotīdiē experīmur.

Observātor
Ergō mementōte, et prōmissa facite.

Puerī garrientēs
Tacēbis igitur hanc culpam?

Observātor
Tacēbō; sed eā lēge, ut caveātīs recīdere.

Puerī garrientēs
Cavēbimus, Chrīstō favente.


Colloquium 7
Persōnae
Nōmenclātor, Puer

Nōmenclātor
Ubī est frāter tuus?

Puer
Modo īvit domum.

Nōmenclātor
Quid eō?

Puer
Petītum nōbīs opsōnium.

Nōmenclātor
Quid nunc opus est opsōniō?

Puer
In merendam.

Nōmenclātor
Annōn habētis in arcā vestrā?

Puer
Nōn.

Nōmenclātor
Quid ita nōn?

Puer
Quia māter nōn solet nōbīs dare opsōnium, nisi in praesēns tempus.

Nōmenclātor
Nempe quia nōvit vōs esse gulōsōs.

Puer
Quōmodo gulōsī sumus?

Nōmenclātor
Quia fortasse ūnō convictū dēvorātīs quod in trēs datum fuerit.

Puer
Tacē.

Nōmenclātor
Ego dīcam praeceptōrī, frātrem tuum nihil aliud quam discurrere.

Puer
Atquī prōdīre nōn solet, nisi cum bonā veniā praeceptōris.

Nōmenclātor
Atquī praeceptōrem fallit.

Puer
Quōmodo fallit eum?

Nōmenclātor
Nōn enim mēns est praeceptōris, ut ter quotīdiē prōdeat.

Puer
Sine illum venīre, vidēbis quid tibi respondeat.

Nōmenclātor
Īmō videat quid praeceptōrī respondeat.


Colloquium 8
Persōnae
Pāstor, Languīnus

Pāstor
Frāter tuus vēnitne Lugdūnō?

Languīnus
Iam vēnit heri ante merīdiem.

Pāstor
Nihilne līterārum tibi attulit?

Languīnus
Nihil.

Pāstor
Quid igitur nūnciāvit?

Languīnus
Prōspera omnia.

Pāstor
Dē patre quid nārrat potissimum?

Languīnus
Ait illum, Deī beneficiō, iam plānē febrī carēre, et paulātim convalēscere.

Pāstor
Gaudeō sānē; Deumque precor, ut prīstinam valētūdinem brevī recuperet: sed cūr ille (ut solet) nihil ad tē scrīpsit?

Languīnus
Negat frāter eum potuisse scrībere.

Pāstor
Quamobrem?

Languīnus
Quia nōndum satis erat cōnfirmātus.

Pāstor
Nihil mīrum, cum tamdiū tam graviter aegrōtāverit: sed ille nihil ad tē mīsit?

Languīnus
Īmō pecūniam.

Pāstor
Eugē; nūllus est iūcundior nūncius.

Languīnus
Ita aiunt.

Pāstor
Tū vērō sīc respondēs, quasi fābulam audiās.

Languīnus
Quīn peius audiō.

Pāstor
Quidnam?

Languīnus
Merum mendācium.

Pāstor
Egone mentītus sum?

Languīnus
Nōn dīcō tē esse mentītum: sed falsum dīxistī.

Pāstor
Ego quid dicās nōn intelligō.

Languīnus
Dabō operam ut intelligās.

Pāstor
Obsecrō tē.

Languīnus
Sī nūllus est iūcundior nūncius, quam dē allātā nōbīs pecūniā, quid ergō est Ēvangelium Chrīstī? quis est iūcundior nūncius quam grātia Deī, quam Chrīstus attulit nōbīs per Ēvangelium?

Pāstor
Fateor nihil esse iūcundius Ēvangeliō, iīs duntaxat quī crēdunt eī, et ex animō amplectuntur.

Languīnus
Equidem sīc intelligō.

Pāstor
At ego loquēbar dē hūmānīs et terrēnīs rēbus, tū vērō ad coelum statim ascendistī.

Languīnus
Ita solent bonī cōnciōnātōrēs.

Pāstor
Nōn putābam tē esse Theologum mātūrum.

Languīnus
Nihil dīxī nisi quod est trītum et in mediō positum.

Pāstor
Utinam illud adeō vulgāre et prōtrītum foret, ut omnēs in Chrīstum crēderent.

Languīnus
Nunquam crēdent omnēs.

Pāstor
Quid prohibet?

Languīnus
‘Quia multī sunt vocātī, paucī vērō ēlēctī’, sīcut Chrīstus ipse testātur.

Pāstor
Sed nē tē diūtius teneam, potesne facere ut frātrem tuum paucīs conveniam?

Languīnus
Vix possum.

Pāstor
Quid ita?

Languīnus
Nam habet ā patre nostrō mandāta plūrima, in quibus cūrandīs tōtus est occupātus.

Pāstor
Nōnne coēnābit domī apud vōs?

Languīnus
Coēnābit, opīnor.

Pāstor
Ībō igitur sub hōram coenae.

Languīnus
Vēnī, precor, et eādem operā nōbīscum coēnābis.

Pāstor
Nōn recūsō.

Languinus
Interim valē; sed fac meminerīs adesse temporī.

Pāstor
Quotā hōrā?

Languīnus
Ante sextam.

Pāstor
Hora est mihi commodissima.

Colloquium 9
Persōnae
Vignolus, Angelīnus

Vignolus
Rogō tē, Angelīne, compinge mihi hanc chartam.

Angelīnus
Quid mē rogās? Nōn est ars mea.

Vignolus
Et tamen saepe compingis aliīs.

Angelīnus
Quot habēs schedās?

Vignolus
Octo: sed iam sunt complicātae, tantum restat īnsuere membrānae.

Angelīnus
Quid dabis, sī tibi compēgerō?

Vignolus
Nihil habeō quod possum dare: nam pecūnia nūlla mihi est.

Angelīnus
Ergō quaere tibi alium opificem; nōn enim grātīs faciam.

Vignolus
Mī Angelīne, tū es tam bonus, dēnegābis mihi rem tantillam?

Angelīnus
Scīn’ tū quid habet prōverbium?

Vignolus
Quod prōverbium dīcis?

Angelīnus.
‘Manus manum fricat.’

Vignolus
Quid hoc sibi vult?

Angelīnus
Dā aliquid, sī velis accipere.

Vignolus
Sī quid habērem, certē libenter darem.

Angelīnus
Cēdō merendam tuam.

Vignolus
Merendam? āh mē miserum! quid ederem? Māllem dare pīleum, sī audērem.

Angelīnus
Merenda tua parva rēs est.

Vignolus
Sed vehementer ēsuriō.

Angelīnus
Quid causae est?

Vignolus
Quia nihil prandī, nisi frustum pānis et trēs aut quātuor iūglandēs.

Angelīnus
Eho, quid causae fuit?

Vignolus
Quia māter domī aberat.

Angelīnus
Quis ergō tibi dedit merendam?

Vignolus
Ipsa.

Angelīnus
Atquī dīcēbās eam abfuisse.

Vignolus
Vērum est; aberat enim tempore prandiī, nec rediit, nisi paulō ante merendam.

Angelīnus
Nihilne ēdistī domī, antequam in lūdum venīrēs?

Vignolus
Nihil.

Angelīnus
Cūr nōn?

Vignolus
Quia timēbam nōn adesse in tempore.

Angelīnus
Tintinnābulī sonitus tē satis admonēre dēbet.

Vignolus
Sed rārō audīmus ā nostrīs aedibus.

Angelīnus
Quid ita?

Vignolus
Quia longē nimis ab hāc scholā distant.

Angelīnus
Suntne vēra ista omnia quae mihi nārrās?

Vignolus
Vēra profectō, Angelīne.

Angelīnus
Age, dā mihi tuam chartam; ego tibi compingam ēlegantem libellum: tū interim ede merendam tuam.

Vignolus
Ego petam ā mātre sextantem, quem dabō tibi.

Angelīnus
Cavē petās, nihil volō: quīn potius darem tibi, sī ēgerēs.

Vignolus
Agō tibi grātiās.

Angelīnus
Nōnne putābās mē sēriō petere abs tē merendam?

Vignolus
Profectō sīc putābam.

Angelīnus
Atquī dīcēbam iocō.

Vignolus
Quamobrem?

Angelīnus
Ut paulisper audīrem tē Latīnē fābulārī. Nam quod bene discās gaudeō. Quantī ēmistī chartam hanc?

Vignolus
Dedī prō cōdice assem cum sēmisse.

Angelīnus
Nōn ēmistī male, bona est, sed nōn rēctē complicāstī. Habēs membrānam?

Vignolus
Ecce tibi.

Angelīnus
Bene rēs habet; ego citius cōnfēcerō, quam tū merendam perēdēris.

Vignolus
Habēbō tibi maximam grātiam, mī Angelīne.

Angelīnus
Honestē loqueris: sed mementō, fīlī, ut semper vīvās in timōre Deī, dīligenter obēdiās mātrī, sīs frequēns in scholā, dīligēns in studiō, nē versēris cum prāvīs ac dissolūtīs; dēnique, quibus poteris benefacitō, quō modo vidēs mē fēcisse tibi: intellēxtīn’?

Vignolus
Optimē.

Angelīnus
Fac igitur ut saepe recordēris.

Vignolus
Faciam, Deō volente.

Angelīnus
Ede nunc ōtiōsē.

Colloquium 10
Persōnae
Dīvīnus, Albus

Dīvīnus
Quid tibi dedit māter in merendam?

Albus
Vidē.

Dīvīnus
Carō est; sed quaenam?

Albus
Būbula.

Dīvīnus
Utrum recēns, an salsa?

Albus
Est būbula salīta.

Dīvīnus
Utrum pinguis, an macra?

Albus
Eho ineptē, nōn vidēs macram esse?

Dīvīnus
Annōn māllēs esse vitulīnam, aut vervēcīnam?

Albus
Utraque bona est: sed in omnī genere sapit mihi hoedina, praesertim assa.

Dīvīnus
Hem, dēlicātule! iamne palātum tam doctum habēs?

Albus
Dīcō ut sentiō: nec enim est mentiendum.

Dīvīnus
Absint ā nōbīs mendācia; sumus enim fīliī Deī, et Chrīstī frātrēs, quī est ipsa vēritās, ut ipse dē sē loquēns testātur.

Albus
Sed ad rem. Suillā quoque vēscor libenter, modicō sale aspersā, et bene coctā.

Dīvīnus
Ō mīrificam Deī grātiam, quī dat nōbīs tot opsōniōrum genera, et tam bona!

Albus
Quot putās esse hāc in urbe pauperēs, quī sōlō pāne hordeāceō victitant, neque tamen ad saturitātem?

Dīvīnus
Nōn dubitō multōs esse, tantā praesertim annōnae cāritāte.

Albus
Itaque nōs, in tantā bonārum rērum cōpiā, quantās Deō grātiās agere dēbēmus, quās laudēs illī dīcere?

Dīvīnus
Eius igitur beneficia magnificē ubīque praedīcēmus: atque interim precēmur, ut pauperum suōrum misereātur inopiae.

Albus
Utinam ipse corda nostra suō Spīritū ad eam rem penitus afficiat.

Dīvīnus
Ita precor.


Colloquium 11
Persōnae
Erasmus, Bessōnius

Erasmus
Quid rīdēs?

Bessōnius
Nesciō.

Erasmus
Nescīs? magnum signum stultitiae.

Bessōnius
Mē igitur stultum vocās?

Erasmus
Minimē vērō; sed dīcō tibi, argūmentum esse stultitiae, cum quis rīdet, et rīdendī causam nescit.

Bessōnius
Quid est stultitia?

Erasmus
Sī dīligenter ēvolvās Catōnem tuum, istud quod quaeris inveniēs.

Bessōnius
Nunc nōn habeō meum Catōnem, et volō aliam rem agere.

Erasmus
Quod habēs negōtium?

Bessōnius
Habeō ēdiscere aliquid dē rudīmentīs.

Erasmus
Interim quaeris fābulārī, ineptule?

Bessōnius
Dīc mihi (quaesō) dē stultitiā in Catōne.

Erasmus
‘Stultitiam simulāre locō, prūdentia summa est.’ Annōn haec didicistī?

Bessōnius
Īmō: sed nōn recordābar.

Erasmus
Cum domī eris, īnspice librum tuum.

Bessōnius
Ō! quantās grātiās agō tibi! Ego prōpōnam alicui istam quaestiōnem, quī nōn poterit mihi respondēre, et sīc erit victus.

Erasmus
Tacē, puer, tacē, et studē, nē vāpulēs.

Bessōnius
Nōn multum cūrō: ego ferē teneō praelēctiōnem.

Erasmus
Nīsī taceās, dīcam observātōrī, quī tē statim notābit.

Bessōnius
Manē, manē: nihil dīcam amplius.

Erasmus
Sed mementō id quod dīxī tibi.

Bessōnius
Quid est?

Erasmus
Nē rīdeās unquam sine causā.

Bessōnius
Sed rīdēre nōn est malum.

Erasmus
Nōn dīcō istud.

Bessōnius
Quid igitur?

Erasmus
Stultum est sine causā rīdēre.

Bessōnius
Nunc intelligō.

Erasmus
Recordāre saepe.

Colloquium 12
Persōnae
Cleophilus, Melchisedech

Cleophilus
Ecquid habēs nōvī?

Melchisedech
Accēpī līterās ā patre, quī Lugdūnī habitat.

Cleophilus
Quandō accēpistī?

Melchisedech
Heri sub noctem.

Cleophilus
Quis attulit?

Melchisedech
Piscārius.

Cleophilus
Quidnam intellēxistī ex istīs līterīs?

Melchisedech
Omnia bene illīc habēre, quod ad Ēvangelium pertinet.

Cleophilus
Vērane praedicās?

Melchisedech
Exspectā, līterās ipsās ostendam tibi ā prandiō.

Cleophilus
Est profectō quod nostrīs frātribus grātulēmur.

Melchisedech
Scīlicet, quodque Deō nostrō grātiās maximās agāmus.

Cleophilus
Id quidem praestāre dēbēmus omnī tempore; sed nunc maximē, cum audīmus ea quae ad glōriam eius prae pertinent.

Melchisedech
Utinam hoc semper habeāmus in memoriā.

Cleophilus
Commūnicābis igitur mēcum tuās līterās?

Melchisedech
Ut prōmīsī.

Cleophilus
Ergō post prandium.

Melchisedech
Etiam dubitās?

Cleophilus
Intereā valē.

Melchisedech
Valē, et salvē, Cleophile.

Colloquium 13
Persōnae
Isrāēl, Matthaeus

Isrāēl
Estne domī frāter tuus?

Matthaeus
Cūr istud rogās?

Isrāēl
Pater meus volēbat eum convenīre.

Matthaeus
Nōn est in hāc urbe.

Isrāēl
Ubī igitur?

Matthaeus
Peregrē profectus est.

Isrāēl
Quandō?

Matthaeus
Nūdiustertius.

Isrāēl
Quōnam īvit?

Matthaeus
Lutetiam.

Isrāēl
Quā iter factūrus est?

Matthaeus
Lugdūnō.

Isrāēl
Utrum pedes an eques īvit?

Matthaeus
Īvit in equō.

Isrāēl
Quandō est reditūrus?

Matthaeus
Nesciō.

Isrāēl
Sed quem terminum cōnstituit illī pater?

Matthaeus
Iussit ut hīc adesset ad vīcēsimum huius mēnsis diem.

Isrāēl
Dūcat illum Deus, ac redūcat.

Matthaeus
Ita precor.

Colloquium 14
Persōnae
Duaeus, Ballīnus

Duaeus
Quandō profectūrus es domum?

Ballīnus
Crās, Deō iuvante.

Duaeus
Quis iussit?

Ballīnus
Pater.

Duaeus
Quandō autem iussit?

Ballīnus
Ad mē scrīpsit superiōre hebdomade.

Duaeus
Quō diē līterās accēpistī?

Ballīnus
Diē Veneris.

Duaeus
Quid continēbant praetereā līterae?

Ballīnus
Omnēs rēctē valēre, proximīs diēbus initium fore vīndēmiae.

Duaeus
Ō fortūnātum, quī vīndēmiātum properās!

Ballīnus
Vīs dīcam patrī meō ut tē accersat?

Duaeus
Quam grātum mihi facerēs, sed vereor ut nōlit.

Ballīnus
Īmō gaudēbit, cum propter nostram coniūnctiōnem, tum vērō quia et Latīnē colloquendō nōs exercēbimus, et dē studiō ūnā interdum cōnferēmus.

Duaeus
Ōh! gaudiō tōtus exsiliō. Amābō tē, id cūrā, mī animule.

Ballīnus
Sentiēs: interim Deum precēmur, ut dicta et cōnsilia nostra vertat in glōriam suī nōminis.

Duaeus
Bene monēs, et certē ita expedit facere.

Colloquium 15
Persōnae
Aurēlius, Lambertus

Aurēlius
Siste parumper gradum, Lamberte; quō properās?

Lambertus
Rēctē domum.

Aurēlius
Quid eō?

Lambertus
Māter mē vult paucīs convenīre.

Aurēlius
Nescīs quamobrem?

Lambertus
Nesciō, nisi forte ut vestīmenta hyberna mihi facienda cūret.

Aurēlius
Istud est vērisimile; iam enim īnstat hyems.

Lambertus
Iam vīsa sunt gelicidia, et glaciēs etiam alicubi.

Aurēlius
Hīs diēbus vīdī in forō montānōs quōsdam, quī dīcēbant magnam vim nivium dēcidisse superiōre hebdomade, cum hīc intereā lentās pluviās tantum vidērēmus.

Lambertus
Ego quoque id ipsum audīvī domī nostrae ex rūsticīs, quī trīticum nōbīs advēxerant. Sed cōgor abrumpere sermōnem, nē mihi īrāscātur māter.

Aurēlius
Sed heus tū, mī Lamberte, adfer mihi domō aliquot ūvās: nam amplissima fuit vōbīs vīndēmia.

Lambertus
Adferam (ut spērō) utrīque nostrum affatim, nisi sī quid forte māter īrāta est mihi.

Aurēlius
Istud āvertat Deus.

Colloquium 16
Persōnae
Pēlignus, Bartholomaeus

Pēlignus
Quōnam is tam celeriter?

Bartholomaeus
Ad tōnsōrem.

Pēlignus
Ego quoque ūnā tēcum.

Bartholomaeus
Rogāstī veniam?

Pēlignus
Nōn rogāvī, sed tantisper exspectā mē, dum eō rogātum.

Bartholomaeus
Festīnā igitur.

Pēlignus
Mox redierō. Rediī: eāmus nunc iam.

Bartholomaeus
Quō vultū tē praeceptor excēpit?

Pēlignus
Hilarī sānē.

Bartholomaeus
Eōdem mē quoque excēperat.

Pēlignus
Nōn solet īrāscī nōbīs, nisi illum adeāmus intempestīvē.

Bartholomaeus
Quotusquisque id nōn aegrē fert?

Pēlignus
Etiam nōs, quī puerī sumus, saepius īrāscimur condiscipulīs, cum studia nostra, quantulacunque sunt, interpellant. Sed iam dēsināmus; optimē tōnsōrem ante officīnam videō.

Bartholomaeus
Eugē, nūllī sunt igitur exspectantēs: ita fīet, ut minus diū morēmur.


Colloquium 17
Persōnae
A., B.

A.
Quō nunc sōlus abīs?

B.
Semper ā versibus aliquid auspicāris.

A.
Facile est carmen incipere, dēdūcere nōn item. Sed dīc, quō nunc īs?

B.
Rēcta in portum.

A.
Quid in portū habēs negōtiī?

B.
Vīsō ecquid alimentī mihi advectum sit.

A.
Vīs mē tibi comitem?

B.
Īmō etiam ducem, sī tibi ita vidētur.

A.
Nunquam dux esse didicī, sed saepe ēgī comitem.

B.
Nihil ad rem pertinet plūribus verbīs hīc fābulārī; eāmus ūnā.

A.
Eāmus sānē: cōnfābulārī licēbit amplius ambulandō in rīpā lacūs, sī nāvis nōndum appulsa sit.

B.
Quid sī iam appulsa?

A.
Tamen dēambulāre satis diū poterimus, dum exonerābitur.

Colloquium 18
Persōnae
Nōmenclātor, Puer

Nōmenclātor
Ubī est Petrus?

Puer
Īvit forās.

Nōmenclātor
Quō?

Puer
Abiit rūs.

Nōmenclātor
Quīcum?

Puer
Cum patre.

Nōmenclātor
Quis vēnerat accersītum?

Puer
Patrīs famulus.

Nōmenclātor
Quandō est in urbem reditūrus?

Puer
Hinc (ut dīxit) ad octāvum diem.

Nōmenclātor
Ā quō petīvit abeundī veniam?

Puer
Ab hypodidascalō.

Nōmenclātor
Cūr nōn potius ā lūdīmagistrō?

Puer
Ad negōtia prōdierat.

Nōmenclātor
Sat habeō.


Colloquium 19
Persōnae
Richardus, Niger

Richardus
Quō ascendis?

Niger
In cubiculum nostrum,

Richardus
Quid eō?

Niger
Petītum thēcam scrīptōriam.

Richardus
Adfer mihi cingulum eādem operā.

Niger
Ubī est?

Richardus
Super arcam meam.

Niger
Adferam: sed tū mē hīc exspectā.

Richardus
Nusquam moveō.


Colloquium 20
Persōnae
Lēnīmus, Gerardus

Lēnīmus
Heus, Gerarde.

Gerardus
Quid vīs?

Lēnīmus
Accerseris.

Gerardus
Quis mē vocat?

Lēnīmus
Frāter tuus.

Gerardus
Ubī est?

Lēnīmus
Prae foribus tē exspectat.

Gerardus
Certō scīs esse frātrem meum?

Lēnīmus
Quidnī sciam? vīdī illum, et sum alloquūtus.

Gerardus
Vīsō sānē quid sit.


Colloquium 21
Persōnae
Putāneus, Vilactus

Putāneus
Nescīs vetitum esse, nē submissē loquāmur inter nōs?

Vilactus
Quidnī scīrem, cum praeceptor tam saepe nōbīs inculcet eius reī causās?

Putāneus
Cūr igitur modo faciēbās contrā?

Vilactus
Quia Īsaiās ita mē coeperat alloquī.

Putāneus
Quid tum? dēbuistī illum admonēre, nōn imitārī.

Vilactus
Dēbuī; sed tunc mihi nōn vēnit in mentem.

Putāneus
Sed interim notandus es.

Vilactus
Minimē vērō: nisi vīs esse ipsō praeceptōre sevērior.

Putāneus
Dīc mihi causam.

Vilactus
Quia praeceptor vetat quempiam notārī, quī sponte dēlictum agnōverit: modo nē tāle sit factum, quod verbō Deī interdictum sit.

Putāneus
Nōnne ā Deō praeceptum est, ut parentibus obēdiāmus?

Vilactus
Illud est quīntum decalogī praeceptum.

Putāneus
Atquī (ut habēmus in Catēchismō) praeceptum illud patet lātius; nam parentum nōmine praeceptōrēs complectitur, et magistrātūs, et dēnique omnēs quibus Deus ipse nōs subiēcit.

Vilactus
Nōn equidem negō vēra esse quae nārrās: sed mālō praeceptōrem cōnsulere, quam tēcum disputāre; aliōquīn in maius malum mē indūcerēs, quod est contentiōnis vitium, multō magis ā praeceptōre vetitum.

Putāneus
Aequum dīcis: memineris igitur praeceptōrem admonēre, cum ratiōnēs ā nōbīs exiget.

Vilactus
Nē putēs mē oblītūrum, praesertim cum rēs mea agātur.


Colloquium 22
Persōnae
Rossētus, Ferrērius

Rossētus
Unde venīs?

Ferrērius
Ē forō.

Rossētus
Quid illīc audīstī nōvī?

Ferrērius
Nihil.

Rossētus
Nihilne?

Ferrērius
Prōrsus.

Rossētus
Mīrum est tē nihil audīsse dē bellō, aut dē caeterīs rēbus Anglicīs.

Ferrērius
Dē iīs quae nihil ad mē pertinent nōn soleō percontārī.

Rossētus
Estō, sed tamen aliquid vel in trānsitū audīrī solet.

Ferrērius
Nē mentiar, intellēxī nōnnihil in trānsitū.

Rossētus
Nārrā, quaesō.

Ferrērius
Nunc nōn est nārrandī spatium.

Rossētus
Cūr nōn?

Ferrērius
Est mihi aliō properandum.

Rossētus
Quōnam?

Ferrērius
Nihil ad tē.

Rossētus
Quandō igitur revīsēs nōs, ut ex tē istud audiāmus?

Ferrērius
Ā prandiō, sī licēbit per ōtium.

Rossētus
Amābō tē, fac liceat.

Ferrērius
Dabō operam: sed mē dētinēs diūtius. Valē.


Colloquium 23
Persōnae
A., B.

A.
Unde venīs?

B.
Ā forō.

A.
Quis tē illūc mīserat?

B.
Māter.

A.
Quid ēgistī in forō?

B.
Ēmī pyra.

A.
Nescīs nōbīs vetitum esse emere frūctūs aliquōs?

B.
Quis istud ignōrat? nam dictum est palam in aulā.

A.
Quī igitur ausus es emere pyra?

B.
Māter dederat mihi sextantem, ut mihi emerem in merendam. Quid malī fēcī, sī paruī mātrī?


Colloquium 24
Persōnae
Franciscus, Dionȳsius

Franciscus
Ubī fuistī hīs diēbus?

Dionȳsius
Rūre.

Franciscus
Quō in locō?

Dionȳsius
In vīllā nostrā.

Franciscus
Quid agēbās illīc?

Dionȳsius
Ministrābam patrī.

Franciscus
Quid vērō ille?

Dionȳsius
Pastinābat vītēs nostrās.

Franciscus
Quandō illinc rediistī?

Dionȳsius
Heri tantum.

Franciscus
Quid pater?

Dionȳsius
Ūnā mēcum reversus est.

Franciscus
Bene factum: sed quō nunc īs?

Dionȳsius
Rēcta domum.

Franciscus
Sed quandō repetēs lūdum līterārium?

Dionȳsius
Crās, iuvante Deō, aut summum perendiē.

Franciscus
Ergō interim valē.

Dionȳsius
Et tū valē, mī Francisce.


Colloquium 25
Persōnae
Fontetius, Curtētus

Fontetius
Quandō reditūrus est Blasius?

Curtētus
Nōn certō sciō; fortasse diē crāstinō: sed cūr istud rogās?

Fontetius
Quia sēcum abstulit catalogum, et praeceptor īrāscētur, sī nēmō sit quī recitet.

Curtētus
Relinque mihi istam cūram: habeō catalogī exemplum.

Fontetius
Recitābis igitur?

Curtētus
Recitābō.

Fontetius
Bene faciēs, et noster Blasius referet grātiam; sīquā sē offeret occāsiō.


Colloquium 26
Persōnae
Garbīnus, Furnārius

Garbīnus
Quod est tibi domicilium?

Furnārius
Paterna domus.

Garbīnus
Unde nunc venīs?

Furnārius
Domō.

Garbīnus
Ubī prandistī?

Furnārius
Domī.

Garbīnus
Ubī coēnābis?

Furnārius
Domī vestrae, ut spērō.

Garbīnus
Quī scīs?

Furnārius
Pater ipse tuus hodiē mē invītāvit.

Garbīnus
Ubī illum vīdistī?

Furnārius
Domī Varrōnis.

Garbīnus
Quod illīc erat tibi negōtium?

Furnārius
Pater mē mīserat nūnciātum aliquid.

Garbīnus
Scīre etiam velim ubi sīs cubitūrus.

Furnārius
Domī frātris.

Garbīnus
Quid habēs negōtiī cum frātre tuō?

Furnārius
Dīxit sorōrī nostrae, sē velle convenīre mē ōtiōsē.

Garbīnus
In quā domō habitat?

Furnārius
In quādam conductitiā.

Garbīnus
Eho, nūllamne habet propriam domum?

Furnārius
Habet quidem, sed eam locat quibusdam inquilīnīs.

Garbīnus
Locat igitur domum propriam, et condūcit aliēnam?

Furnārius
Scīlicet, ut ex mē audīs.

Garbīnus
Quantī locat?

Furnārius
Octōdecim aureīs Italicīs, quōs nunc Pistolētōs vocant.

Garbīnus
Cūr illam nōn potius habitat?

Furnārius
Quia sua nōn est in locō satis commodō, sīve (ut ita loquar) mercātōriō.

Garbīnus
Sed illam aliēnam quantī condūcit?

Furnārius
Longē plūrīs.

Garbīnus
Quantī igitur?

Furnārius
Quīnque et vīgintī.

Garbīnus
Cāra est habitātiō.

Furnārius
Cārissima; sed quid agat? locī commoditās id facit.

Garbīnus
Age, (ut aliquandō tandem fīniāmus) dīc, precor, scīsne ubi crās futūrus sīs?

Furnārius
Domum revertar, ut inde in scholam mē cōnferam, sī quidem permīserit Dominus.

Garbīnus
Cūr addis, Sī Dominus permīserit?

Furnārius
Quia, nisi permissū Deī, nē domō quidem exīre possumus.

Garbīnus
Istud audīvī saepe ex praeceptōre.

Furnārius
Cūr ergō rogābās?

Garbīnus
Quia nunquam nimis dīcitur quod bene dictum fuerit, praesertim ubi dē rēbus dīvīnīs agitur.

Furnārius
Istud quoque ex praeceptōre didicimus.

Garbīnus
Vērum, sed ūtile est tālia saepe repetere ad memoriam exercendam.

Furnārius
Vidē quō nōs sēnsim addūxerit tua prīma interrogātiō.

Garbīnus
Tantum volēbam paucīs verbīs tēcum iocārī.

Furnārius
Age, quoniam nunc satis animum exercuimus, nōn vīs etiam corpus exercēre valētūdinis causā?

Garbīnus
Quidnī velim?

Furnārius
Eāmus igitur lūsum pilā palmāriā: nam eō lūsū sciō tē dēlectārī.

Garbīnus
Dēlector sānē, sed nunc pilam nōn habeō.

Furnārius
Ecce tibi: sequere mē.

Garbīnus
Ego tē sequor libēns, tū mē bene dūcitō.


Colloquium 27
Persōnae
Crēditor, Dēbitor

Crēditor
Quoad patris reditum exspectās?

Dēbitor
Hinc ad diem octāvum.

Crēditor
Quī scīs diem?

Dēbitor
Ipse pater ad mē scrīpsit.

Crēditor
Adventus eius (ut spērō) tē dītābit.

Dēbitor
Croesō dītior erō, sī bene nummātus vēnerit.

Crēditor
Tunc mihi mūtuum reddēs?

Dēbitor
Nōn est quod dubitēs, quīn, sī tibi opus erit amplius, nōn modo reddam mūtuum, sed etiam referam grātiam.

Crēditor
Quōmodo?

Dēbitor
Pecūniam mūtuam vicissim dabō.

Crēditor
Nihil opus erit, spērō.

Dēbitor
At nescīs quid possit accidere.

Crēditor
Tempus est brevissimum.

Dēbitor
Nōn eō dīcō, quod tibi vellem ōminārī malum.

Crēditor
Quicquid ōminentur hominēs, Deus clāvum tenet.

Dēbitor
Sed quid cessāmus recipere nōs in audītōrium?

Crēditor
Opportūnē admonēs.


Colloquium 28
Persōnae
Pīcus, Micuardus

Pīcus
Quandō rediistī domō?

Micuardus
Tantum redeō.

Pīcus
Ubī est frāter tuus?

Micuardus
Mānsit domī.

Pīcus
Cūr mānsit?

Micuardus
Ut prandēret cum patre.

Pīcus
Tū vērō cūr etiam nōn mānsistī?

Micuardus
Iam pranderam cum patre.

Pīcus
Quis vōbīs ministrābat?

Micuardus
Ancilla.

Pīcus
Quid māter? ubi erat?

Micuardus
Etiam domī, sed occupāta.

Pīcus
Quā in rē?

Micuardus
In recipiendō trīticō, quod nōbīs advectum fuerat.

Pīcus
Quandō redībis domum?

Micuardus
Cum accersar ā patre.

Pīcus
Quō diē istud erit?

Micuardus
Fortasse hinc ad quātuor diēs.

Pīcus
Cūr vōs tam saepe commeātis?

Micuardus
Sīc volunt parentēs.

Pīcus
Quid agitis domī?

Micuardus
Quod iubēmur ā parentibus.

Pīcus
Sed interim perit vōbīs studiōrum tempus.

Micuardus
Nōn omnīnō perit.

Pīcus
Quid igitur?

Micuardus
Quotiēs pater nōn est necessāriō occupātus, omnibus hōrīs exercet nōs, māne, ante et post prandium, ante coenam, ā coenā satis diū, postrēmō etiam antequam cubitum eāmus.

Pīcus
Quibus rēbus vōs exercet?

Micuardus
Exigit ā nōbīs ea potissimum quae tōtā hebdomade in scholā didicimus; themata nostra īnspicit, ac dē iīs nōs interrogat; saepe dat nōbīs aliquid modo Latīnē, modo Anglicē dēscrībendum; interdum etiam nōbīs prōpōnit brevem sententiam vernāculō sermōne, quam Latīnē vertāmus; interdum contrā iubet aliquid Latīnum Anglicē reddere; postrēmō, ante cibum et post, semper ex Bibliīs Anglicīs aliquid legimus, idque tōtā praesente familiā.

Pīcus
Nihilne dē Catēchismō interrogat?

Micuardus
Id facit omnī diē Dominicō, nisi forte domō absit.

Pīcus
Mīra nārrās, sī modo vēra.

Micuardus
Īmō, sunt longē plūra quam tibi nārrāvī: sum enim oblītus mōrum cīvīlitātem, dē quā etiam admonēre nōs solet in mēnsā.

Pīcus
Cūr pater vester tantum sūmit labōrem in vōbīs docendīs?

Micuardus
Ut sīc intelligat num in scholā operam lūdāmus, et tempore abūtāmur.

Pīcus
Mīra hominis dīligentia, atque adeō prūdentia! Ō quam dēvīnctī estis Patrī coelestī quī tālem patrem in terrā dēdit vōbīs!

Micuardus
Faxit ille, ut hoc et caetera eius beneficia nunquam oblīvīscāmur.

Pīcus
Bonum et pium est istud optātum; cūrā ut habeās nōn modo in ōre, sed in animō etiam magis.

Micuardus
Quod mē tam fidēliter monēs, habeō tibi grātiam.

Pīcus
Bene monendī officium dēbēmus omnibus, sed maximē frātribus.

Micuardus
Frātribusne igitur sōlīs?

Pīcus
Eōs potissimum frātrēs hīc dīcō, quī ex fide in Chrīstum nōbīs coniūnctī sunt.

Micuardus
Rēctē iūdicās: sed vīsō num frāter domō tandem reverterit; nam ad cessandum prōmptus est plūs satis.


Colloquium 29
Persōnae
Myconius, Petellus

Myconius
Sēriōne scrībis, an tū ineptīs?

Petellus
Equidem scrībō sēriō; cūr enim tempore abūterer? Tū vērō cūr istud rogās?

Myconius
Quia vīdī aliquandō cum bene scrīberēs.

Petellus
Scrībō interdum melius.

Myconius
Quī fit igitur, ut nunc tam scrībās male?

Petellus
Dēsunt mihi bene scrībendī adiūmenta.

Myconius
Quae tandem?

Petellus
Bona charta, bonum ātrāmentum, bona penna. Nam haec mea charta (ut vidēs) miserē perfluit, ātrāmentum est aquōsum et subalbidum, penna mollis et male parāta.

Myconius
Cūr ista omnia mātūrē nōn prōvīdistī?

Petellus
Pecūnia mihi dēerat, et nunc etiam deest.

Myconius
Incīdistī in illud vulgāre prōverbium, ‘Cui deest pecūnia, huic dēsunt omnia’.

Petellus
Sīc agitur mēcum.

Myconius
Sed quandō tē spērās acceptūrum?

Petellus
In mercātū proximō pater ad mē missūrus est, aut ipsemet ventūrus.

Myconius
Ego tē intereā iuvāre volō.

Petellus
Sī quidem id potes, magnō beneficiō mē affēceris.

Myconius
Accipe hōs sex assēs mūtuō ad chartam et caetera comparanda.

Petellus
Quam vērē dictum est illud, ‘Amīcus certus in rē incertā cernitur’? Sed quid tē impellit ut mihi ultrō tam benignē faciās?

Myconius
Chāritās illa Deī, quae (ut Paulus ait) ‘effūsa est in cordibus nostrīs’.

Petellus
Mīra est vīs dīvīnī Spīritūs, quī eius auctor est chāritātis. Sed mihi interim cōgitandum, quōmodo tibi referam grātiam.

Myconius
Parva rēs est; omitte istam cōgitātiōnem, nē tē impediat quō minus in utramvīs aurem dormiās: tantum redde mūtuum, quum tibi commodum fuerit.

Petellus
Reddam (ut spērō) propediem.

Myconius
Eāmus ad precātiōnem, nē notēmur.

Petellus
Adde ūnum, sī placet.

Myconius
Quid est?

Petellus
Nē hodiē incoenātī mittāmur cubitum.

Myconius
Ha, ha, hē!


Colloquium 30
Persōnae
Velusātus, Stephanus

Velusātus
Quotā hōrā surrēxistī hodiē?

Stephanus
Paulō ante quīntam.

Velusātus
Quis tē expergēfēcit?

Stephanus
Nēmō.

Velusātus
An caeterī iam surrēxērunt?

Stephanus
Nōndum.

Velusātus
Nōn īvistī illōs excitātum?

Stephanus
Nōn īvī.

Velusātus
Quamobrem?

Stephanus
Nesciō, nisi quia nōn putābam illud ad mē pertinēre.

Velusātus
An nōn tē illī excitant interdum?

Stephanus
Īmō saepissimē.

Velusātus
Dēbuistī igitur similiter facere.

Stephanus
Dēbuī, fateor.

Velusātus
Mementō igitur ut posthāc faciās.

Stephanus
Meminerō, Deō iuvante.

Velusātus
Sed tū quid fēcistī ex quō surrēxistī ē lectō?

Stephanus
Prīmum, flexīs genibus precātus sum Patrem coelestem in nōmine Fīliī eius, Dominī nostrī Iēsū Chrīstī.

Velusātus
Factum bene: quid posteā?

Stephanus
Deinde, ōrnāvī mē, et cūrāvī corpus mediociter, ut Chrīstiānum decet: postrēmō, ad quotīdiāna studia mē retulī.

Velusātus
Sī pergēs sīc facere, nē dubitēs quīn Deus tua iuvet studia.

Stephanus
Adhūc mē semper iūvit, quae est eius benignitās; nec mē (ut spērō) dērelinquet.

Velusātus
Rēctē loqueris; nec ille spem tuam frūstrābit.

Stephanus
Annō superiōre didicī in Catōne, ‘Spem retinē; spēs ūna hominem nec morte relinquit’.

Velusātus
Quod retinuerīs, bene fēcistī; est enim ēgregia sententia, et homine Chrīstiānō digna.

Stephanus
Atquī autor eius librī nōn fuit Chrīstiānus.

Velusātus
Nōn fuit, certa rēs est.

Stephanus
Unde igitur sūmpsit tot pulchrās sententiās?

Velusātus
Maximē ex Philosophī Ethnicīs. Nam et ipsī (dīvīnō Spīritū illūminātī) plūrima dīxērunt quae sunt verbō Deī cōnsentānea: quod tū quoque vidēre aliquandō poteris, sī līterārum studium prōsequere.

Stephanus
Ego prōsequar, (ut spērō) dummodo ipse Deus dat patrī meō vītam longiōrem.

Velusātus
Precāre dīligenter et ex animō ut illud contingat.

Stephanus
Quotīdiē id precor saepe.

Velusātus
Det tibi Dominus Deus in omnī opere bonō persevērantiam.

Stephanus
Quod mihi optās, idem tibi precor; et grātiās agō, quod mē tam frāternē monuerīs.


Colloquium 31
Persōnae
Dominicus, Barrasius

Dominicus
Ubī sunt iūglandēs tuae?

Barrasius
Dē quibus loqueris iūglandibus?

Dominicus
Quās hodiē ex praemiō accēpistī.

Barrasius
Ubī sint rogās? quasi vērō tibi servāre dēbuerim.

Dominicus
Nōn sīc intelligō: sed quaerō quid fēcerīs.

Barrasius
Ēdī in merendam.

Dominicus
Ēdistī, miser? cūr potius nōn servābās ad lūdendum?

Barrasius
Edere māluī, quam perdere.

Dominicus
Nōn poterās perdere nisi duodecim.

Barrasius
Fateor.

Dominicus
Quod sī sors tulisset potuissēs ducentās aut fortasse plūrēs lucrīfacere.

Barrasius
‘Dubius’ est (ut vulgō dīcitur) ‘lūdī ēventus’.

Dominicus
Quid tum? ubīque parātī esse dēbēmus in utramque partem, et bonī cōnsulere quicquid nōbīs ēvēnerit.

Barrasius
Istud ego sciō, sed nōn sum admodum lūdendī perītus in eō genere.

Dominicus
Abī, nunquam rem faciēs.

Barrasius
Nēmō rem facit, nisi Deō volente: nec ego dītārī ex lūdō velim.

Dominicus
Ergō (ut videō) quaerendus est mihi collūsor alius.

Barrasius
Nihil sānē impediō. Sed manē parumper.

Dominicus
Quid vīs?

Barrasius
Quid tū vocās fortem, dē quā hīc mihi mentiōnem fēcistī?

Dominicus
Ipsam fortūnam.

Barrasius
Quid autem est fortūna?

Dominicus
Stultōrum opīniō.

Barrasius
Dē fortūnā quid opīnantur stultī?

Dominicus
Nunc mihi nōn vacat dē hōc tibi respondēre: sed vidē annotātiōnem praeceptōris in Catōnem.

Barrasius
In quem locum?

Dominicus
In illum versiculum, ‘Indulget fortūna malīs, ut laedere possit’.

Barrasius
Ut videō, nōn ignōrās quid sit fortūna.

Dominicus
Satis sciō fortūnam nihil esse.

Barrasius
Cūr ergō dīxistī, Quod sī sors tulisset?

Dominicus
Excidit mihi sīc loquī, Ethnicōrum mōre. Nam eōrum librī (ut saepe docet praeceptor) plēnī sunt eiusmodī impiā doctrīnā.

Barrasius
Nihil mīrum, nempe illī vēram Deī cognitiōnem nōn habuērunt.

Dominicus
Sed audī, mī Barrasī, sī vīs amplius disputāre, quaere tibi aliōs disputātōrēs; nam mihi nunc sēriō lūdendum est: volō tamen prius tē vicissim admonēre.

Barrasius
Ō quam grātum mihi fēcerīs!

Dominicus
Nōnne tū dīxistī haec verba, ‘Dubius est lūdī ēventus’?

Barrasius
Fateor mē dīxisse, sed praemūnīvī.

Dominicus
Quōmodo istud intelligis?

Barrasius
Addidī enim haec tria verba, ‘Ut vulgō dīcitur’.

Dominicus
Ō astūtam vulpēculam! Ōs occlūsistī mihi. Sed haec inter nōs sine odiō aut malevolentiā dicta sint.

Barrasius
Nōvit Deus utriusque animum.

Dominicus
Est enim sōlus cordium scrūtātor. Sed quid tū? vīs hīc sōlus ōtiō torpēscere?

Barrasius
Cōgitō quō lūsū mē exerceam.

Dominicus
Quasi vērō sit diūtius cōgitandum. Age, sequere mē, dabō tibi mūtuō iūglandēs.

Barrasius
Amīcē nunc loqueris: sed quandō reddam?

Dominicus
Ad calendās Graecās, sī nōn potes citius.

Barrasius
Ō fēstīvum caput! eāmus.


Colloquium 32
Persōnae
H., Ī.

H.
Iācōbe.

I.
Quid vīs?

H.
Repetāmus ūnā praelēctiōnem.

I.
Nōn est mihi ōtium.

H.
Quid habēs negōtiī?

I.
Volō scrībere.

H.
Quid scrībere parās?

I.
Dictāta praeceptōris.

H.
Cūr heri nōn scrīpsistī?

I.
Quō tempore scrīpsissem?

H.
Cum lūderētur.

I.
At ego nōlēbam āmittere lūdendī occāsiōnem.

H.
Āh, piger! nihil aliud quam lūsiōnēs meditāris? Nōnne diēbus Mercuriī et Sabbatī ternae sunt hōrae līberae?

I.
Līberae quidem sunt, sed ad lūsum dēstinātae, dēputātae, attribūtae, assignātae.

H.
Īmō partim lūsibus aut alicui honestae remissiōnī, partim studiō līterāriō sunt dicātae.

I.
Fateor, duntaxat iīs quī volunt immorī studiīs.

H.
Nōn poterās heri sēsquihōram dētrahere lūdō tuō, aut saltem hōram ūnicam?

I.
Tū studē quantum volēs: ego vērō lūdam quamdiū licēbit.

H.
Per mē quidem licēbit; sed interim parum prōmovēbis in līterīs.

I.
Nōnne praeceptōrī satisfaciō?

H.
Utcunque.

I.
Tū igitur, studiōsē, vīs esse praeceptōre ipsō sevērior? Omitte mē tandem, age tuum negōtium, ego meum.

H.
Age, age, ut libet.


Colloquium 33
Persōnae
Rūfus, Castrēnsis

Rūfus
Quandō repetēs lūdum līterārium?

Castrēnsis
Nesciō.

Rūfus
Cūr dē hāc rē patrem nōn admonēs?

Castrēnsis
Quid putās mē cūrāre?

Rūfus
Parum admodum, ut crēdō.

Castrēnsis
Profectō vērum dīcis.

Rūfus
Satis est signī tē nōn amāre līterās.

Castrēnsis
Sciō legere, scrībere, Latīnē loquī, saltem mediocriter: quid opus est mihi tanta scientia? Ego plūra sciō quam trēs sacerdōtēs Papisticī.

Rūfus
Ō miserum adolēscentem! siccīne rem contemnis inaestimābilem?

Castrēnsis
Quid tū sīc exclāmās? Unde tibi videor miser?

Rūfus
Amīce, nūlla tibi ā mē orta est iniūria. Quod enim tibi dīxī, nōn est convītium; nē tū in malam partem accipiās: sed misereor tuī, quia id contemnis quod fēlīcitātem parit.

Castrēnsis
Lucrum, dīvitiae, et voluptās, fēlīcitātem pariunt.

Rūfus
Īmō ista multīs fuērunt exitiō; tametsī dīvitiae sunt dōnum Deī, nec nocent, nisi iīs quī abūtuntur: vērum enimvērō nūlla est hominī pretiōsior possessiō quam virtūs, et rērum honestārum cognitiō.

Castrēnsis
Vīs igitur cōnciōnārī, ut videō.

Rūfus
Utinam dīvīnās conciōnēs audīvissēs dīligenter.

Castrēnsis
Hem, obtundis mē; nunquid vīs?

Rūfus
Ut bonam mentem det tibi Deus.

Castrēnsis
Ea fortasse tibi magis est opus quam mihi. Valē.


Colloquium 34
Persōnae
A., B.

A.
Mīror ego quid tibi velīs; tū ferē semper es ōtiōsus, aut garrīs, aut ineptīs.

B.
Quid vīs faciam?

A.
Ut studeās dīligenter.

B.
Cūr mē istud monēs?

A.
Prō meō in tē amōre, tuāque ūtilitāte.

B.
Frūstrā monēs.

A.
Quid ita?

B.
Quia nōn est mihi animus in līterīs.

A.
Quid ergō vellēs?

B.
Discēre aliquam artem aptam ingeniō meō.

A.
Iamne cōgitāstī quaenam ars tibi placeat potissimum?

B.
Iamprīdem.

A.
Cūr ergō patrem nōn admonēs?

B.
Nunquam ausus sum.

A.
Cūr nōn?

B.
Vereor ut mihi īrāscātur.

A.
Rogā praeceptōrem, ut illī dīcat.

B.
Īmō tē ōrō, dīc tū ipse praeceptōrī meīs verbīs: nam verēcundia mē impedit. Faciēsne quod rogō?

A.
Faciam certē, idque libentissimē. Valdē enim taedet mē vidēre tē adeō remissum.

B.
Ō quam mihi grātum fēcerīs!

A.
Sed praeceptor tē appellābit.

B.
Quid tum? Oblāta occāsiō mē audācem reddet ad mentem meam līberē aperiendam.

A.
Rēctē iūdicās.

B.
Tū igitur fac prōmissī meminerīs: deinde renūnciā mihi quid ille responderit.

A.
Aliōquīn essem tibi nūncius inūtilis.


Colloquium 35
Persōnae
Michaēl, Frīsius

Michaēl
Salvē, Frīsī.

Frīsius
Tū quoque salvus sīs, Michaēl. Quotā est hōrā?

Michaēl
Mox audiēs sonum sēmihōrae post quīntam.

Frīsius
Bene habet, mātūrē satis aderimus.

Michaēl
Gaudeō mē tibi occurrisse, ut euntēs Latīnē tantisper colloquāmur.

Frīsius
Ea sānē est ūtilis et iūcunda exercitātiō.

Michaēl
Quotiēs incīdō in aliquem ex istīs dissolūtīs nebulōnibus, māllem rhēdārium offendisse. Nōn enim per eōs mihi licet aliquid in viā meditārī, adeō mihi sunt eōrum mōrēs odiōsī.

Frīsius
Nihil mīrum: nam ferē sunt eiusmodī, ut neque loquī velint quidpiam bonī, neque audīre sustineant.

Michaēl
Quid cum illīs agās, quibus nihil est cūrae, nisi ut suās libīdinēs expleant?

Frīsius
Nihil aliud crepant, nisi suās cūpēdiās, et merās compōtātiōnēs in sēcrētīs caupōnulīs.

Michaēl
Etiam nōs irrīdent plēnīs buccīs, quod Latīnē per vīcōs loquāmur. Illud vērō est omnium pessimum, quod nusquam sē patiuntur admonērī.

Frīsius
Quia scīlicet (ut ait Prophēta) ‘Nōn est timor Deī ante oculōs eōrum’.

Michaēl
Sī quid occēperīs amīcē commonēre, statim audiēs, Tacē, cōnciōnātor, obtundis mē. Quod sī dīxerīs, Dēferam tē ad praeceptōrem, aut ad observātōrem: Ōh, egone cūrō? inquiunt: tū nōn audērēs. Nam sī mē accūsārēs, nōn ferēs impūne.

Frīsius
Īmō vērō tē continuō verberābunt, sī locus erit sēmōtus ab arbitrīs.

Michaēl
Profectō, cum quīdam eōrum mē nūper offendisset in quōdam recessū, impēgit mihi in utramque mālam duōs ingentēs colaphōs, et aufūgit continuō.

Frīsius
Quid tū, quaesō, intereā?

Michaēl
Quid istud quaeris? tam istud subitum fit, ut vix hominem aspicere potuerim.

Frīsius
Sed quī tam cito et sēnsim ad scholam pervēnimus?

Michaēl
Sīc ferē cōnfābulantibus ūsū venīre solet.

Frīsius
Age, ingrediāmur sine murmure et strepitū, nē studentēs offendāmus.


Colloquium 36
Persōnae
Probus, Amīculus

Probus
Unde adfers istam tuniculam?

Amīculus
Ā domō.

Probus
Quid vīs facere?

Amīculus
Volō induere.

Probus
Nunc nōn est mūtandī tempus.

Amīculus
Quandō igitur?

Probus
Crās māne, quum surgēs ē lectō.

Amīculus
Bene monēs, exspectābō.


Colloquium 37
Persōnae
Antōnius, Daniēl

Antōnius
Eugē, audīvī sorōrem tuam nūpsisse.

Daniēl
Vērum audīstī.

Antōnius
Quis est marītus eius?

Daniēl
Quīdam cīvis Londinēnsis, honestīs parentibus prōgenitus.

Antōnius
Estne dīves?

Daniēl
Sīc habētur; sed tamen pater meus haec longē plūris facit: prīmum, quod ille sit bene mōrātus adolēscēns; deinde, quod nōn sōlum doctissimus, sed etiam bonārum līterārum amantissimus; dēnique, quod vērus Deī cultor, et Chrīstiānae religiōnis summus observātor.

Antōnius
Mihi nārrās ēgregiōs adolēscentis titulōs. Ō fēlīcem sorōrem tuam, quae Deī beneficiō tālem virum nacta est!

Daniēl
Fēlīcem sānē nōn abs rē dīxeris, siquidem bonum illud perpetuō sīc agnōscat, ut semper meminerit ex Deī bonitāte prōfectum esse, ob idque immortālēs agat eīdem grātiās.

Antōnius
Crēdō id factūram.

Daniēl
Ita spērō quidem: sīc enim ā parentibus semper īnstitūta est in doctrīnā Chrīstiānā. Sed mē iam aliō revocant domestica negōtia. Ergō valē, mī Antōnī.

Antōnius
Tū quoque bene valē, suāvissimē Daniēl.

Daniēl
Nunquid vīs?

Antōnius
Ut verbīs meīs dicās salūtem plūrimam tuīs omnibus, praecipuē patrī mātrīque, et ipsī novae nūptae, mēque illī grātulārī faustum illud coniugium.

Daniēl
Ego vērō id faciam, et quidem libentissimē.


Colloquium 38
Persōnae
Hēnrīcus, Gerardus

Hēnrīcus
Hodiē tē nōn vīdī in conciōne; quid id sibi vult?

Gerardus
Quid sibi velit nesciō, ego tamen interfuī.

Henrīcus
Nārrā mihi quae mandāstī memoriae.

Gerardus
Nōn est tuum ā mē ratiōnem exigere.

Hēnrīcus
Ego quidem nōn exigō, vērum id rogō, ut memoriae causā cōnferāmus ūnā.

Gerardus
Mālim nunc sōlus recordārī. Audiēs mē (sī volēs) cum praeceptor ante prandium nōs interrogābit.

Hēnrīcus
Quid malī esset, sī nunc inter nōs eā dē rē cōnferēmus?

Gerardus
Nihil malī esset, fateor; sed nunc mihi nōn libet.

Hēnrīcus
Tua igitur tē libīdō regit.

Gerardus
Omitte mē; cūr molestus es?

Hēnrīcus
Omittō sānē: sed audī ūnum verbum, Nōn decet puerum esse tam mōrōsum.

Gerardus
Nec puerum decet esse tam molestum.


Colloquium 39
Persōnae
Rublius, Lepusculus

Rublius
Quid fēcistī dē rēgulā meā?

Lepusculus
Reliquī in pergulā superiōre.

Rublius
Cūr eam relīquistī?

Lepusculus
Oblītus sum.

Rublius
Nōn rēctē factum; sed tū sīc ferē solēs, sī quid tibi fuerit commodātum.

Lepusculus
Piget mē negligentiae meae.

Rublius
Nōn satis est dolēre, nisi mōrēs mūtāre velīs.

Lepusculus
Deum precābor, ut mihi mūtāre velit.

Rublius
Sī sapis; aliōquī nēmō tibi posthāc commodāre volet.

Lepusculus
Habeō grātiam, quod mē tam amīcē monuerīs.

Rublius
Ī nunc petītum meam rēgulam; est enim eā mihi opus ad dūcendās in chartā līneās.

Lepusculus
Nunc eō.

Rublius
Refer ad mē in cubiculum.

Lepusculus
Mox habēbis.


Colloquium 40
Persōnae
Emericus, Baldus

Emericus
Cūr sōlus rīdēs?

Baldus
Quid tua?

Emericus
Quia fortasse rīdēs mē.

Baldus
Unde tibi orta est ista suspīciō?

Emericus
Quia malus es.

Baldus
Omnēs quidem malī sumus; at ego tē peior nōn sum. Nēmō igitur rīdet, nisi aliquem irrīdeat?

Emericus
Nōn sīc intelligō; sed quī sōlus rīdet (ut saepe audīvī) aut stultus est, aut aliquid malī cōgitat.

Baldus
Ista sententia cuius sit nesciō; sed cuiuscunque sit, nōn est perpetuō vēra: tamen admonitiōnem tuam in bonam partem accipiō, tēque moneō vicissim, ut caveās suspīciōsus esse; ‘Nam timidīs et suspectīs aptissima mors est’, ut est in mōrālī nostrō carmine.

Emericus
Meminī: bonī tamen cōnsulō admonitiōnem tuam.

Colloquium 41
Persōnae
Nathanaēl, Mercurius

Nathanaēl
Unde venīs?

Mercurius
Domō.

Nathanaēl
Quid agitur domī vestrae?

Mercurius
Nihil tua refert.

Nathanaēl
Fateor; sed familiārēs sīc rogāre ferē solēmus, perinde quasi rogēmus, ‘Ut valētis? Quōmodo sē vestrae rēs habent?’

Mercurius
Dē rē aliēnā nimium percontārī nōn decet.

Nathanaēl
Taceō: sed vidēris mihi prō aetāte nimis sapere.

Mercurius
Nihil meum dīcō; id audīvī saepe.

Nathanaēl
Ego quoque nōn semel audīvī.

Mercurius
Cūr ergō nōn ūteris?

Nathanaēl
Quia nōn semper in mentem venit.

Mercurius
Īmō quia tū es percontātor; quae rēs nōn sine causā datur vitiō.

Nathanaēl
Habeō grātiam, quod mē adeō amīcē moneās: posthāc, adiuvante Deō, cavēbō ineptus esse.

Mercurius
Ita paulātim sapiēs.


Colloquium 42
Persōnae
Humbertus, Plautīnus

Humbertus
Heus tū, praeceptor adest.

Plautīnus
Quid tum?

Humbertus
Respice ad illum.

Plautīnus
Quamobrem?

Humbertus
Ut eī caput aperiās, et venientem salūtēs.

Plautīnus
Ita decet facere; sed aliud cōgitābam.

Humbertus
Tacē.


Colloquium 43
Persōnae
Portānus, Mārcus

Portānus
Unde redīs?

Mārcus
Foris.

Portānus
Cūr exierās?

Mārcus
Redditum ūrinam.

Portānus
Quālis est coelī faciēs?

Mārcus
Nebulōsa.

Portānus
An regelat?

Mārcus
Sīc resolvitur gelū, ut nivēs omnīnō liquēscant.

Portānus
Etiamne pluit?

Mārcus
Sēnsī aliquid supernē distīllāre.

Portānus
Fortasse in trānsitū, ē stillicidiō tēctī.

Mārcus
Īmō ē nūbibus, sciō; quod sī nōn crēdis, vidē tū ipse.

Portānus
Quasi ego tibi nōn crēdam in rē tantillā.

Mārcus
Cūr igitur dubitāre vidēbāris?

Portānus
Ut plūribus verbīs tēcum fābulārer.

Mārcus
Quōrsum id pertinet?

Portānus
Ad Latīnum sermōnem exercendum.

Mārcus
Sed interim saepe ōtiōsa verba dīcimus; ā quibus omnīnō abstinendum Chrīstus praecēpit.

Portānus
Tōtā errās viā in praeceptī intellēctū.

Mārcus
Cūr istud dīcis?

Portānus
Quia ‘Nōn est ōtiōsus sermō, quī ad aliquam īnstitūtiōnem refertur’, praesertim ubi agitur dē bonīs et honestīs, quālia sunt Deī opera in rēbus nātūrālibus.

Mārcus
Vidēris mihi rēctē sentīre; proinde facile tibi assentior.

Portānus
Sed haec hāctenus; īnstat nōbīs aliud negōtium.

Mārcus
Age, dēsināmus.

Colloquium 44
Persōnae
Trolleānus, Bōlānus

Trolleānus
Scīn’ tū quotā sit hōrā?

Bōlānus
Nōn certum sciō: sed videō īnstāre coenae tempus.

Trolleānus
Mē miserum! oblītus sum adīre mātrem, quae iusserat.

Bōlānus
Curre, curre; opportūnē veniēs, ut coēnēs domī.

Trolleānus
Rēctē monēs, eō rogātum veniam.

Bōlānus
Eccum hypodidascalum.

Trolleānus
Optimē adest.


Colloquium 45
Persōnae
Rolandus, Languīnus

Rolandus
Quid ais dē scalpellō quod ēmeram tibi nūdiustertius? estne satis bonum?

Languīnus
Īmō vērō est optimum; sed (mē miserum!) parum abfuit quīn perdideram.

Rolandus
Eho, quid ais? quōmodo id accidit?

Languīnus
Cum redīrem foris, exciderat mihi in vīcō.

Rolandus
Unde excīderat?

Languīnus
Ē thēcā meā, quam imprūdenter apertam relīqueram.

Rolandus
Quōmodo recuperāstī?

Languīnus
Affīxeram statim chartulam valvīs iānuae: post prandium quīdam puer sextae classis mihi retulit.

Rolandus
Utinam omnēs tam fidēlēs essent, quī rēs āmissās reperiunt.

Languīnus
Profectō paucī sunt quī restituant, sī modo sit rēs alicuius pretiī.

Rolandus
Et tamen id verbe Deī nōminātim praecipitur.

Languīnus
Quidnī? Est enim fūrtī speciēs, sī quis rem aliēnam inventam retineat, modo sciat cui reddenda fit.

Rolandus
At plērīque putant sē iūre possidēre quicquid āmissum invēnerint.

Languīnus
Errant illī quidem gravissimē.

Rolandus
Vērum (ut redeāmus ad inceptum sermōnem) quid dedistī puerō quī scalpellum tuum invēnerat?

Languīnus
Dedī sextantem, et nucēs aliquot iūglandēs; laudāvī praetereā, et paucīs admonuī īdem semper esse faciendum.

Rolandus
Rēctē fēcistī; sīc enim libentius reddet aliās sī quid repererit. Sed quid sī perdidissēs?

Languīnus
Aequō animō tulissem, et mihi ēmissem aliud.

Rolandus
Itane aequō tulissēs animō?

Languīnus
Certē nōn sine aliquā molestiā.

Rolandus
Nōn igitur aequō animō; sed nōlō tē arctius urgēre.

Languīnus
Nōn sumus Theologī.

Rolandus
Quid ergō?

Languīnus
Grammaticulī.

Rolandus
Et quidem imperītī.

Languīnus
Tantō dīligentius Deum precārī dēbēmus, ut per Ēvangelium suum nōs līberet ab ignōrantiae tenebrīs, in quibus versātī sumus, et adhūc versāmur.

Rolandus
Id vērō faciēmus, sī sānctīs admonitiōnibus pāreāmus, quās audīmus quotīdiē ā praeceptōre, et saepe ā cōnciōnātōribus, dīvīnī verbī administrīs.

Languīnus
Vidē quantum prōfuerit nōbīs scalpellī meī āmissiō.

Rolandus
Ob eam rem tibi dupliciter grātulor: prīmum, quod tibi rēctē ēmerim; deinde, quod āmissum recuperāverīs.

Languīnus
Habeō tibi grātiam, mī Rolande.

Rolandus
Quīn Patrī nostrō coelestī sit laus, et grātiārum āctiō.

Languīnus
Āmēn.


Colloquium 46
Persōnae
Mercārius, Calvīnus

Mercārius
Mihi nōn vidēris nimis occupātus.

Calvīnus
Mediocriter.

Mercārius
Quid sī mihi exacuās duās aut trēs pennās?

Calvīnus
Satis sit tibi, sī ūnam acuerō in praesentiā. Suntne novae?

Mercārius
Novae quidem; sed parā tē usque dum acuantur: iam enim laevigāvī, caudam rescidī, dētrāxī plūmulās.

Calvīnus
Ostende: profectō sunt optimae, et ad scrībendum aptissimae.

Mercārius
Unde istud nōstī?

Calvīnus
Quia sunt caule amplō, firmō, et nitidō: nam mollēs, et quae caulem breviōrem habent, parum sunt ad scrībendī ūsum habilēs.

Mercārius
Gaudeō mē ūtiliter ēmissē.

Calvīnus
Nōn abs rē; sed quantī?

Mercārius
Prō hīs tribus dedī quadrantēs duōs.

Calvīnus
Singulās igitur bīnīs ēmistī denāriolīs.

Mercārius
Rēs appāret.

Calvīnus
Est vīle pretium prō reī bonitāte: dē quō ēmistī?

Mercārius
Dē quōdam circumforāneō.

Calvīnus
Apud huius oppidī mercātōrēs singulae, et quidem minus bonae, vēnduntur sextantibus.

Mercārius
Et tamen audent interdum dīcere, plūris sibi cōnstāre Londīnī.

Calvīnus
Ea ferē est mercātōrum cōnsuētūdō; ‘Nihil enim prōficiunt, nisi admodum mentiantur’, ut ait Cicerō.

Mercārius
Sed age, nē tē diūtius remorer, agamus quod īnstat.

Calvīnus
Cito expedierō: aspice mē dīligenter, ut discās aliquandō.

Mercārius
Aspiciō intentīs oculīs; sed mihi opus esset spatiō paulō longiōre.

Calvīnus
Istud ergō fīet in cubiculō, sī quandō mē velis invīsere.

Mercārius
Quō tempore?

Calvīnus
Post scholae missiōnem, hoc est, hōrā nōnā mātūtīnā, vel quārtā pōmerīdiānā. Nunc habēs pennās duās, rēctē (nī fallor) in ūsum tuum accommodātās. Hanc tertiam in aliud tempus tibi integram servābis.

Mercārius
Accipe tibi, sī placet.

Calvīnus
Quīn tibi servā; domō adferuntur mihi satis multae.

Mercārius
Agō tibi quantās possum grātiās: valē.

Calvīnus
Incolumem tē cōnservet Deus. Sed heus, nē parcās unquam labōrī meō.

Mercārius
Tū quoque et mē et rēbus meīs vicissim ūtere, sī quid opus fuerit. Iterum valē.


Colloquium 47
Persōnae
Puteānus, Buerla

Puteānus
Unde veniēbās modo?

Buerla
Ē culīnā.

Puteānus
Quid illūc īverās?

Buerla
Ut mē calefacerem.

Puteānus
Tū, crēdō, libentius es in culīnā quam in scholā: nōnne?

Buerla
Nihil mīrum; in scholā nōn est ignis, sīcut in culīnā.

Puteānus
Abī, sapis.

Buerla
Utinam tam saperem in dīvīnīs rēbus quam in cūrā corporis.

Puteānus
Fac sapiās.

Buerla
Quōmodo?

Puteānus
Studiō, cūrā, labōre, et dīligentiā.

Buerla
Nōn parcō labōrī.

Puteānus
Rēctē facis; sed est tempus exspectandum, cuius prōgressū fīunt omnia: intereā precandus est Deus assiduē.

Buerla
Bene monēs; utinam ille studia nostra prōmoveat in glōriam suī nōminis.

Puteānus
Id faciet, sī pergāmus eum colere dīligenter.


Colloquium 48
Persōnae
Puteānus, Capusius

Puteānus
Quid tēcum cōgitās, Capusī?

Capusius
Libenter īrem domum.

Puteānus
Quid eō?

Capusius
Ut mē hīs diēbus parumper recreārem cum mātre.

Puteānus
Quid obstat quō minus eās?

Capusius
Praeceptor nōn vult permittere.

Puteānus
Mēlius tibi cōnsulit quam ipse putās.

Capusius
Quōmodo?

Puteānus
Nam intereā perderēs multum temporis, et cum rediissēs tibi dolēret. Nōnne vērum dīcō?

Capusius
Profectō sīc est.

Puteānus
Manē igitur, sī sapis.

Capusius
Pārēbō tuō cōnsiliō, quia mihi rēctum vidētur.

Puteānus
Nōllem sciēns malum tibi cōnsilium dare. Atque utinam quod suādeō succēdat tibi prōsperē.

Capusius
Spērō ita fore, Deō volente.


Colloquium 49
Persōnae
Mārtiālis, Blancus

Mārtiālis
Quantum habēs pecūniae?

Blancus
Assem cum sēmisse; tū vērō?

Mārtiālis
Nōn tantum.

Blancus
Quantum igitur?

Mārtiālis
Ūnicum assem.

Blancus
Vīs mihi dare mūtuō?

Mārtiālis
Est mihi opus.

Blancus
In quem ūsum?

Mārtiālis
Ad emendam chartam.

Blancus
Hodiē reddam tibi.

Mārtiālis
Addendum fuit, Deō iuvante.

Blancus
Sīc docet praeceptor ex verbō Deī, sed nōn possum assuēscere.

Mārtiālis
Fac assuēscās.

Blancus
Quōmodo id fīet?

Mārtiālis
Sī saepe cōgitēs nōs ā Deō sīc pendēre, ut nihil possīmus sine eius auxiliō.

Blancus
Bonum mihi dās cōnsilium.

Mārtiālis
Quāle mihi darī velim.

Blancus
Sed (ut ad prōpositum redeāmus) dabis mūtuō istum assem?

Mārtiālis
Mīror tē mūtuō petere, quī plūs habeās quam ego.

Blancus
Est quidem Scholasticus hāc trānsiēns, quī librum vēnālem ostentat.

Mārtiālis
Quid tum?

Blancus
Cupiēbam emere, quia vīlius indicat quam noster bibliopōla.

Mārtiālis
Accipe: sed, quaesō, unde tam cito reddēs?

Blancus
Ā coenā ībō domum, ut ā mātre petam.

Mārtiālis
Quid sī dare nōlit?

Blancus
Nihil cūnctābitur, cum librum ostenderō.


Colloquium 50
Persōnae
Montānus, Eusebius

Montānus
Quot annōs habēs?

Eusebius
Tredecim, ut ā mātre accēpī: tū vērō?

Montānus
Equidem nōn tot habeō.

Eusebius
Quot igitur?

Montānus
Deest ūnus.

Eusebius
Sunt ergō duodecim.

Montānus
In prōmptū est ratiō.

Eusebius
Sed frāter tuus quotum agit annum?

Montānus
Quīntum.

Eusebius
Quid vīs? iam Latīnē loquitur.

Montānus
Quid mīrāris? semper habēmus domī paedagōgum et doctum et dīligentem: is semper nōs Latīnē loquī docet; nihil Anglicum effert, nisi aliquid dēclārandī causā: quīn etiam patrem nōn audēmus nisi Latīnē alloquī.

Eusebius
Nunquam igitur Anglicē loquiminī?

Montānus
Solum cum mātre, idque certā quādam hōrā, cum illa nōs ad sē vocārī iubet.

Eusebius
Quid agitis cum familiā?

Montānus
Cum familiā rārus est nōbīs sermō, et quidem tantum in trānsitū; et tamen famulī ipsī nōs Latīnē alloquuntur.

Eusebius
Quid ancillae?

Montānus
Sī quandō ūsus postulat ut eās alloquāmur, ūtimur sermōne vernāculō, ut solēmus cum ipsā mātre.

Eusebius
Ō vōs fēlīcēs, quī tam dīligenter docēminī!

Montānus
Est Deō grātia, cuius dōnō patrem habēmus quī cūret nōs tam accūrātē ērudiendōs.

Eusebius
Certē eius reī laus et honor ūnicō coelestī Patrī dēbētur.

Montānus
Sed quid agimus? iam audiō recitārī catalogōs.

Eusebius
Ergō festīnēmus.


Colloquium 51
Persōnae
Sylvius, Lūdovīcus

Sylvius
Quid trīstis es, Lūdovīce?

Lūdovīcus
Aegrōtō.

Sylvius
Quid morbī est?

Lūdovīcus
Nesciō.

Sylvius
Sed tamen estne gravis morbus?

Lūdovīcus
Nōn admodum, grātia Deō.

Sylvius
Quidnam tibi dolet?

Lūdovīcus
Caput.

Sylvius
Quid? tōtumne caput?

Lūdovīcus
Nōn certē.

Sylvius
Quid ergō? utrum sinciput, an occiput?

Lūdovīcus
Haec pars anterior.

Sylvius
Est ergō sinciput.

Lūdovīcus
Quid igitur faciam?

Sylvius
Quiēsce; bene mox sānus eris. Sīc enim ā mātre accēpī, Nūllum esse praesentius remedium capitis dolōribus quam quiētem.

Lūdovīcus
Atquī sunt variī morbī capitis.

Sylvius
Et varia fortasse remedia: sed quid est facilius quam id tentāre quod dīxī tibi?

Lūdovīcus
Experīrī quidem nihil (ut spērō) nocēbit: sed ubi quiēscam?

Sylvius
Domī vestrae, in lectō.

Lūdovīcus
Māter nōn sinet.

Sylvius
Īmō, sī dīxeris tē aegrōtāre.

Lūdovīcus
Atquī mē putābit simulāre.

Sylvius
Fierī potest: sed quid dubitās perīculum facere?

Lūdovīcus
Bonum cōnsilium.

Sylvius
Ūtēre, sī vīs.

Lūdovīcus
Faciam profectō.

Sylvius
Enimvērō, sī sapis.

Lūdovīcus
Sed ūnum restat.

Sylvius
Quid est?

Lūdovīcus
Impetranda ā praeceptōre venia.

Sylvius
Adī, et pete.

Lūdovīcus
Quid sī nōlit dare?

Sylvius
Īmō facillimē.

Lūdovīcus
Quī scīs istud?

Sylvius
Quia satis est crēdulus nōbīs, nisi quī aliquotiēs illum fefellērunt.

Lūdovīcus
Nunquam sciēns illum fefellī.

Sylvius
Ītō igitur fīdenter.

Lūdovīcus
Nunc eō.

Sylvius
Sed heus, prius meditāre quid sīs dictūrus, nē forte loquendō haereās.

Lūdovīcus
Bene monēs; nōn accēdam imparātus.


Colloquium 52
Persōnae
Paulus, Tīmotheus, Solomōn iūdex

Paulus
Optātus mihi ades, Tīmothee: quaerēbam quī mēcum certāre vellet; sed omnēs ad lūsūs certāmen currunt: tū vērō quid ais?

Tīmotheus
Quid ego mālim, quam. tēcum dē nostrīs studiīs pācificē contendere?

Paulus
Sed quod petis certandī argūmentum? An dē repetendīs Cicerōnis Epistolīs?

Tīmotheus
Mālō dē Catōne.

Paulus
Quamobrem?

Tīmotheus
Quia restant mihi ēdiscendae aliquot praelēctiōnēs dē Cicerōne. Scīs enim mē aegrōtāsse ferē duās hebdomadās.

Paulus
Meminī. Vīs igitur dīcāmus secundum librum Mōrālium Distichōrum?

Tīmotheus
Est longus nimis in hanc hōram.

Paulus
Quid ita?

Tīmotheus
Quia nōbīs aliquandiū lūdendum est, ut corpus exerceāmus ad valētūdinem cōnservandam.

Paulus
Dīcāmus ergō librum tertium, quī est brevissimus.

Tīmotheus
Sed iūdicem volō.

Paulus
Praestō est Solomōn, quī mē ob eam rem sequitur

Tīmotheus
Vīs igitur, Solomōn, audīre nōs?

Solomōn iūdex
Quid dictūrī estis?

Paulus
Tertium librum Distichōrum Mōrālium.

Solomōn iūdex
Nonne alternīs dicētis?

Tīmotheus
Scīlicet suum uterque Distichum.

Solomōn iūdex
At, puerī, (nē errētis) nōlō vōs audīre tanquam iūdex.

Paulus
Cūr nōn?

Solomōn iūdex
Nē forte meā sententiā alteruter amīcōrum offendātur.

Tīmotheus
In quō igitur nōbīs eris adiūtor?

Solomōn iūdex
Notābō in chartulā dīligenter utriusque lāpsus; deinde referētis ad praeceptōrem.

Tīmotheus
Quid tum fīet?

Solomōn iūdex
Ille, utrī vidēbitur, et victōriam et praemium adiūdicābit.

Paulus
Eris igitur nōbīs tantum testis?

Solomōn iūdex
Sīc intelligō.

Tīmotheus
Optima sānē vidētur mihi ratiō.

Paulus
Mihi quoque valdē probātur.

Solomōn iūdex
Sed ūnum restat.

Tīmotheus
Quid est?

Solomōn iūdex
Vultisne praeter lāpsūs manifēstōs haesitātiōnēs etiam notārī?

Tīmotheus
Sīc volunt praeceptōris lēgēs super hāc rē.

Solomōn iūdex
Date mihi librum in manum, ut certius observāre possim.

Paulus
Tēne meum.

Tīmotheus
Incipiamne?

Paulus
Aequum est, quia tū ā mē prōvocātus es.

Tīmotheus
Audī, (quaesō) Solomōn, sed dīligenter.

Solomōn iūdex
Tū vērō cavē dicās negligenter.

Tīmotheus
<div class="line-poetry">
Hoc quīcunque cupis carmen cognōscere, Lēctor,<br>
Haec praecepta ferēs, quae sunt grātissima vītae.
</div>

Paulus
<div class="line-poetry">
Īnstrue praeceptīs animum, nec discere cessēs:<br>
Nam sine doctrīnā vīta est quasi mortis imāgō.
</div>

Tīmotheus
<div class="line-poetry">
Commoda multa ferēs: sīn autem sprēveris illud,<br>
Nōn mē scrīptōrem, sed tē neglēxeris ipse.

Paulus
<div class="line-poetry">
Cum rēctē vīvās, nē cūrēs verba malōrum:<br>
Arbitriī nostrī, etc.
</div>
Sīc pergunt ad fīnem usque librī tertiī.


Colloquium 53
Persōnae
Dionȳsius, Guilielmus

Dionȳsius
Grātulor tibi reditum, Guilielme: quandō redistī rūre?

Guilielmus
Heri post merīdiem.

Dionȳsius
Quid māter?

Guilielmus
Quemadmodum illa mē sēcum dūxerat, ita redūxit.

Dionȳsius
Nōnne venit in equō?

Guilielmus
Et quidem tolūtāriō.

Dionȳsius
Tū vērō?

Guilielmus
Quid rogās? eram illī ā pedibus.

Dionȳsius
Nōn tibi fuit molestus labor itineris?

Guilielmus
Nūlla mihi fuit via difficilis, adeō erat iūcunda in urbem reditiō. Quid quaeris? Nōluissem eques venīre.

Dionȳsius
Quantum distat hinc villa vestra?

Guilielmus
Quātuor milliāribus, iīsque nōn admodum longīs.

Dionȳsius
Sed iam satis dē reditū: nunc aliud agāmus. Fuistīne memor prōmissī tuī? num redistī vacuus?

Guilielmus
Attulī ūvārum quantum potuī.

Dionȳsius
Quantum igitur?

Guilielmus
Quasillum.

Dionȳsius
Hui! quasillum? tibi igitur ūnī.

Guilielmus
Īmō nōbīs duōbus.

Dionȳsius
Quid duōbus tantillum?

Guilielmus
Nōn poteram ferre amplius prō vīribus corpusculī meī. Quod sī rōbustus essem, asinī onus asportāssem; māter enim facile permittēbat.

Dionȳsius
Quam vellem adfuisse!

Guilielmus
Ego et māter tē plūrimum dēsīderāvimus. Sed ēsto animō bonō, ea relīquit famulum rūrī, quī amplissimā corbe onustus veniet: tum illa tibi dabit affatim.

Dionȳsius
Aha, nunc optāta loqueris, mī Guilielme.

Guilielmus
Eāmus domum ad nōs, vidēbis quasillum nostrum adhūc (ut spērō) integrum.

Dionȳsius
Ō lepidum caput! nam et cupiēbam īre salūtātum mātrem tuam mihi chārissimam.

Guilielmus
Profectō illī grātissimum fēceris.

Dionȳsius
Eāmus igitur.


Colloquium 54
Persōnae
Antōnius, Bernardus

Antōnius
Quid hic sōlus cōgitās?

Bernardus
Meam dēplōrō miseriam.

Antōnius
Quaenam tē afficit miseria?

Bernardus
Heu mē miserum! ecce, mūtāvimus classem, nec est mihi pecūnia unde librōs emam.

Antōnius
An nōn tibi dat pater?

Bernardus
Dat quidem interdum, sed parce nimis.

Antōnius
Est igitur avārus.

Bernardus
Nōn sequitur.

Antōnius
Quid igitur impedit quō minus tibi pecūniam suppeditet?

Bernardus
Paupertās: praetereā, cum petō, mīrātur tot nōbīs opus esse librīs.

Antōnius
Nihil mīrum, praesertim cum sit pauper: sed interim estō animō bonō, nec tē afflīctēs, quaesō. Dabō operam ut tē iuvet pater meus: libenter enim largītur pauperibus, praesertim iīs quōs nōvit bonārum līterārum studiōsōs esse.

Bernardus
Ō mē fēlīcem, sī tuā operā mē Deus adiūverit!

Antōnius
Iuvābit, spērō: sed tū interim precāre illum dīligenter, ut meī patris animum ergā tē affectum reddat.

Bernardus
Bene monēs; nam (ut saepe audīvī ē sacrīs conciōnibus) ‘Solūs est Deus quī hominum corda gubernat ac dīrigit’.

Antōnius
Ita rēs habet.

Bernardus
Valē, mī Antōnī, quī mihi animum reddidistī.

Antōnius
Tū quoque, Bernarde, valē: sed dīc mihi, quaesō, quantum nummōrum tibi opus est?

Bernardus
Sī duōs habērem decussēs, abundē mihi esset in praesentiā.

Antōnius
Tacē; crās (ut spērō) dīvīnum auxilium sentiēs.


Colloquium 55
Persōnae
Philippus, Vultherius

Philippus
Quō nunc īs?

Vultherius
In hypocaustum.

Philippus
Quid eō?

Vultherius
Hoccine rogandum est? nōn frīgus sentīs?

Philippus
Quotusquisque nunc nōn sentiat, cum sit adeō acerbum? Sed ego mālim mē in culīnā calefacere.

Vultherius
Atquī praeceptor vetuit.

Philippus
Nōn ignōrō: sed rogābō veniam.

Vultherius
Cūr nōn vīs in hypocaustō calefierī?

Philippus
Vapōrēs clībanī tentant mihi caput, quod aliōquīn īnfirmum satis habeō; unde fit, ut facile ex capite labōrem.

Vultherius
Ego quoque sīc aliquandō fuī; sed paulātim assuēfēcī mē ad ferenda hypocaustī incommoda.

Philippus
Et ego (ut spērō) mē assuēfaciam: vērum praestat id fierī hōrīs pōmerīdiānīs, ubi tantus aestus dēferbuerit.

Vultherius
Sed nunc tempus nōn est hīc philosophandī diūtius: iam mihi dentēs frīgore crepitant.


Colloquium 56
Persōnae
Stratānus, Theobaldus

Stratānus
Quae sunt arborēs in hortō vestrō?

Theobaldus
Hortum habēmus suburbānum, in quō sunt olera, quibus vēscimur quotīdiē; praetereā sunt in fundō nostrō bīnī hortī variīs arboribus cōnsitī.

Stratānus
In hortō quae sunt olera?

Theobaldus
Dē hōc māter melius respondēre posset. Nam illīc saepe versātur aut serendī causā, aut sarriendī, aut aliquid colligendī.

Stratānus
Sed tamen dīc mihi aliquot olerum nōmina.

Theobaldus
Parum prōdesset nōmina tibi recēnsēre, nisi rēs ipsās vidērēs: quīn eāmus in rem praesentem.

Stratānus
Potes īre quandō libet?

Theobaldus
Possum quidem, mātre permittente.

Stratānus
Fac amābō permittat; sed eā lēge ut mē tibi comitem assūmās.

Theobaldus
Id facillimē fīet; tantum hīc mē exspectēs: mox redierō.

Stratānus
Quid sī ea domī nōn est?

Theobaldus
Tamen hoc tibi renūnciābō.

Stratānus
Bene vertat Deus.


Colloquium 57
Persōnae
Praepositus, Caulōnius

Praepositus
Hodiē pecūniam ā patre accēpī, sī tibi forte est opus.

Caulōnius
Nihil nunc opus est mihi; sed tamen grātiam habeō maximam, quod prō tuā līberālitāte ultrō mihi offers beneficium. Quotus enim quisque id faciat?

Praepositus
Crēdō esse paucissimōs: tū mē tamen nōn semel beneficiīs prōvocāstī.

Caulōnius
Adeō parva illa fuērunt, ut nōn sint commemorātiōne digna.

Praepositus
Nōn est parvum beneficium, quod ab optimā voluntāte profectum est.

Caulōnius
Utinam Deī ergā nōs beneficia tam expenderēmus, quam solēmus hominum.

Praepositus
Faxit ille ut in eā cōgitātiōne nōs exerceāmus et saepius et dīligentius.

Caulōnius
Illud profectō necesse est, sī volumus eius benignitātem saepius experīrī.



Colloquium 58
Persōnae
Fatonus, Barbarius

Fatonus
Quid agis?

Barbarius
Scrībō.

Fatonus
Quid scrībis?

Barbarius
Dēscrībō dictāta praeceptōris.

Fatonus
Quaenam?

Barbarius
Hesterna.

Fatonus
Quid? nōn aderās?

Barbarius
Īmō aderam; sed nōn poteram magistrum dictantem assequī.

Fatonus
Quae rēs tē impediēbat?

Barbarius
Quod satis commodē nōn sedērem.

Fatonus
Vēnerās ergō sērius?

Barbarius
Istud est.

Fatonus
Cēdō commentārium tuum; egomet tibi scrībam.

Barbarius
Quid faciam lucrī?

Fatonus
Ego citius quam tū dēscrīpserō; post lūdēmus ūnā, ut concessit praeceptor. Dā (inquam) libellum tuum.

Barbarius
Libenter id quidem facerem; sed nōn audeō.

Fatonus
Quid timēs?

Barbarius
Ēdictum praeceptōris.

Fatonus
Quod mihi ēdictum nārrās?

Barbarius
Nescīs eum vetuisse, nē quis sine permissū eius alterī scrībat?

Fatonus
Id ego probē meminī: sed unde hoc scīret?

Barbarius
Rogās? cum ēmendandī causā scrīptūrae ratiōnem exiget, tum captus erō: nōvit enim manum meam. Praetereā, neque fallendum est, neque mentiendum.

Fatonus
Verbō Deī utrumque vetāmur.

Barbarius
Quid ergō respondērem praeceptōrī, cum ille negāret mē ista scrīpsisse?

Fatonus
Nōn eō rēs ēvādet, spērō.

Barbarius
Nōlō tuā spē tantum subīre perīculum.

Fatonus
Vah, nimium timidus es, nunquam rem faciēs.

Barbarius
At tū forsitan audācior.

Fatonus
Tū igitur scrībe quantum volēs; ego ad lūdendum mē cōnferō.

Barbarius
Abī, quaesō; iam ūnam pāginam dēscrīpsissem, nisi mē interpellāssēs.

Fatonus
At interim aliquid prōficimus, dum Latīnē fābulāmur.


Colloquium 59
Persōnae
Quirīnus, Roinulus

Quirīnus
Venitne pater ad mercātum hodiernum?

Roinulus
Hodiē manē convenit mē, cum adhūc ē lectō surgerem.

Quirīnus
Nihil ab eō petīstī?

Roinulus
Īmō pecūniam.

Quirīnus
Et numerāvit?

Roinulus
In praesentiā.

Quirīnus
Quantum? obsecrō.

Roinulus
Vīgintī assēs.

Quirīnus
Pāpae! assēs vīgintī? quī fit ut audeat tibi tantum pecūniae committere?

Roinulus
Quia nōvit mē dispēnsātōrem frūgī: siquidem semper illī reddō ratiōnem usque ad teruncium.

Quirīnus
Sed aegrē fortasse impetrāstī.

Roinulus
Īmō facillimē, atque adeō cum grātiā.

Quirīnus
Ō mītem parentem!

Roinulus
Certē mītissimum.

Quirīnus
Sed (ut ad rem) quid faciēs istā pecūniā?

Roinulus
Emam librōs, et alia mihi necessāria.

Quirīnus
Potesne mihi aliquid mūtuō dare?

Roinulus
Possum, sī modo egēs.

Quirīnus
Nīsī egērem, nōn peterem.

Roinulus
Quantum vīs ā mē accipere?

Quirīnus
Quīnque assēs.

Roinulus
Accipe.

Quirīnus
Ō vērē amīcum animum!

Roinulus
Amīcus vērus nōn est, nisi quī amīcum iuvat in tempore, sī tamen habet unde iuvet.

Quirīnus
‘Amīcus certus’ (ut est in Prōverbiō) ‘in rē incertā cernitur’.

Roinulus
Quandō reddēs mūtuum?

Quirīnus
Ubī prīmum pater in hanc urbem vēnerit.

Roinulus
Quandō ventūrum spērās?

Quirīnus
In mercātū proximō, nempe ad octāvum diem Octōbris.


Colloquium 60
Persōnae
Paedagōgus, Puer

Paedagōgus
Hodiē māne quotā hōrā expergēfactus es?

Puer
Ante lūcem; quotā hōrā nesciō.

Paedagōgus
Quis tē expergēfēcit?

Puer
Vēnit excitātor hebdomadārius cum lāternā suā, pulsāvit ācriter ōstium cubiculī; quīdam aperuit; excitātor accendit nostram lucernam; clārā vōce inclāmāvit, Experrēctī sunt omnēs.

Paedagōgus
Nārrā mihi ōrdine quid ēgeris ex illō tempore usque ad fīnītum ientāculum. Vōs puerī, auribus atque animīs dīligenter attendite, ut discātis hunc vestrum condiscipulum imitārī.

Puer
Experrēctus sum, surrēxī ē lectō, induī tunicam cum thōrāce, sēdī in scabellō, accēpī femorālia et tībiālia, utraque induī, calceōs calceāvī, femorālia ligulīs astrīnxī thōrācī, tībiālia periscelide ligāvī super crūra, cingulō mē praecīnxī, caput dīligenter pexuī, aptāvī capitī pileolum, togam induī; deinde ēgressus cubiculō dēscendī īnfrā, ūrīnam in āreā reddidī ad parietem, accēpī aquam frīgidam ē situlā, manūs et faciem lāvī, ōs et dentēs colluī, dētersī mantīlī manūs et faciem. Intereā signum ad precātiōnem datur minōre tintinnābulō, in aulam prīvātam convenītur, precāmur ūnā, accipimus ōrdine ientāculum ā famulō culīnāriō, ientāmus in trīclīniō sedentēs quiētī, sine murmure et strepitū; quōs audīvī ineptē garrientēs, aut verba loquentēs ōtiōsa, aut etiam lascīvientēs vīdī, amīcē admonuī: quī nōn pāruērunt admonitiōnī, dētulī ad observātōrem, ut eōs notāret.

Paedagōgus
Nēmōne vōbīs praeerat dum ientārētis?

Puer
Īmō hypodidascalus.

Paedagōgus
Quid agēbat intereā?

Puer
Ille per mediam aulam ambulābat tenēns librum in manibus, et identidem monēns observātōrem, ut notāret ineptē garrientēs.

Paedagōgus
Nūllumne igitur verbum tunc licet ēmittere?

Puer
Īmō licet; vērum iī dēmum notārī solent, quī diū et multīs verbīs ineptē et sine ūllō frūctū cōnfābulantur. Caeterum licet omnibus iūcundōs inter sē tractāre sermōnēs dē bonīs et honestīs rēbus, dum tamen id modestē fīat, citrā clāmōrem et contentiōnem.

Paedagōgus
Hāctenus satisfēcistī mihi; caetera nārrābis ā prandiō, nisi aliquod negōtium intervēnerit. Eāmus nunc in aulam ad prandium, nē magistrō in morā sīmus.

Puer
Audīvī modo signum darī.

Paedagōgus
Opportūnē datum.

Colloquium 61
Persōnae
Magister, Discipulus

Magister
Ubī fīnīvistī nārrātiōnem ante prandium?

Discipulus
Cum vellem fīnem impōnere dē ientāculō, tū mē interpellāstī, praeceptor.

Magister
Perge igitur nārrāre ōrdine reliquā.

Discipulus
Dum ientandī fīnem facimus, datur pūblicum signum posterius; sūmit quisque librōs; īmus in aulam commūnem; recitantur dē mōre catalogī singulārum classium; quī adsunt, ad nōmen respondent; ego quoque respondeō; absentēs notantur in catalogīs ab ipsīs nōmenclātōribus. Fīnītā catalogōrum recitātiōne, lūdīmagister pulpitum ascendit, ut precētur; iubet nōs attentōs esse, tumque pūblicē precātur; ubi precātus est, Recipite, inquit, vōs in suum quisque audītōrium. Conveniunt omnēs, ego item veniō cum meīs condiscipulīs; sedeō in locō meō: praeceptor ingreditur; inquīrit dē absentibus; deinde sedet in cathedrā suā, et iubet prōnūnciārī auctōris scrīptum. Prōnūnciāvimus ternī clārā vōce, ut solēmus quotīdiē. Tum iubet ut reddāmus interpretātiōnem: aliquot ex rudiōribus legunt singulī: nōs aliī reddimus ternī, idque memoriter, praeter eum quī verba ipsa auctōris praeit nōbīs ōrdine. Tandem praeceptor exigit Anglicam verbōrum significātiōnem: doctiōrēs, quibus nōminātim id praecēpit, respondent: ego quoque iussus ab eō respondeō: laudat illōs quī bene responderint; dē quōrum numerō ego (quod sine iactantiā dictum sit) ūnus eram. Posteā iubet singulās ōrātiōnis partēs ōrdine tractārī ad ratiōnem Grammaticam. Postrēmō palam praescrībit, quid sit ā prandiō reddendum: audīta hōrā octāvā, precātiōnem imperat; quā fīnītā, monet ut officium sēdulō faciāmus: tandem nōs missōs facit. Eō spectante, eximus ōrdine et sine strepitū, laetīque discēdimus. Satisne tibi fēcī, praeceptor?

Magister
Īmō cumulātissimē.

Discipulus
Placetne tibi ut sub coenae tempus idem faciam dē reliquīs huius diēī āctiōnibus?

Magister
Nihil opus erit. Nam dē iīs quae hōrīs pōmerīdiānīs aguntur, aliās tē audīvī satis.

Discipulus
Nunquid vīs praetereā?

Magister
Estne tempus eundī in aulam commūnem ad Psalmōrum cantiōnem?

Discipulus
Tempus est.

Magister
Ītō igitur.


Colloquium 62
Persōnae
Paedagōgus, Puer

Paedagōgus.
Ades, Carole?

Puer
Adsum, praeceptor.

Paedagōgus
Quid agunt duo condiscipulī tuī?

Puer
Adhūc docentur ā subdoctōre.

Paedagōgus
Tū vērō iamne prōnūnciāstī contextum praelēctiōnis in crāstinum māne?

Puer
Prōnūnciāvī.

Paedagōgus
Satisne rēctē?

Puer
Satis, grātia Deō.

Paedagōgus
Quis tē audīvit?

Puer
Lūdīmagister.

Paedagōgus
Bene habet; sed est quod monēre tē velim.

Puer
Ego istud audīre percupiō.

Paedagōgus
Saepenumerō cōgitandum tibi est, quantum dēbeās bonōrum omnium largītōrī Deō, quī et ingenium et memoriam tam fēlīcem tibi dederit.

Puer
Quid illī nōn dēbeam, quī mihi dedit omnia?

Paedagōgus
Dīc aliquot eius beneficia praecipua, quemadmodum docuī tē aliquandō.

Puer
Dedit mihi coelestis ille Pater corpus, animam, vītam, mentem bonam, parentēs bonōs, locuplētēs, nōbilēs, bene ergā mē affectōs, et quī nōn modo suppeditant mihi cōpiōsē omnia ad hanc vītam necessāria, sed etiam (quod est longē maximum) mē bonīs līterīs bonīsque mōribus tam dīligenter īnstituendum cūrant, ut nihil sit praetereā requīrendum.

Paedagōgus
Vērē omnia ista dīxistī, sed ūnum praetermīsistī, quod est singulāre Deī beneficium. Scīn’ tū quid sit?

Puer
Sine mē paulisper cōgitāre.

Paedagōgus
Ōtiōsē cōgitā.

Puer
Nunc ego reminīscor; sed prō magnitūdine reī, nesciō quibus verbīs id possum exprimere.

Paedagōgus
Dīc tamen quō poteris modo.

Puer
Cōgitō etiam atque etiam.

Paedagōgus
Dīc tandem.

Puer
Innumerābilia sunt Deī optimī maximī ergā mē beneficia, in corpore, in animō, in externīs rēbus; sed nūllum maius nec dīcī nec cōgitārī potest, quam quod Fīlium suum ūnicum grātīs mihi dederit, quī mē miserrimum peccātōrem, et sub Satanae tyrannide captīvum, ac mortī aeternae dēstinātum, redēmit, idque morte suā, omnium crūdēlissimā et maximē ignōminiōsā.

Paedagōgus
Satis aptē dīxistī, et totidem ferē verbīs quot aliās tē docueram. Sed numquid Deus tibi ūnī hoc tantum beneficium praestitit?

Puer
Minimē vērō.

Paedagōgus
Quibus praetereā?

Puer
Omnibus quotquot Ēvangeliō fidēliter ac vērē crēdiderint.

Paedagōgus
Age, profer locum ex Iōannis Ēvangeliō in eam sententiam.

Puer
‘Sīc Deus dīlēxit mundum, ut Fīlium suum ūnigenitum daret, ut omnis quī crēdit in eum nōn pereat, sed habeat vītam aeternam. Nōn enim mīsit Deus Fīlium suum in mundum, ut condemmet mundum, sed ut servētur mundus per eum. Quī crēdit in eum, nōn condemnātur; quī vērō nōn crēdit, iam condemnātus est, quia nōn crēdidit in nōmen ūnigenitī Fīliī Deī. Haec est autem’ --

Paedagōgus
Hāctenus satis: sed cuius sunt verba ista?

Puer
Ipsīus Chrīstī dē sēipsō loquentis.

Paedagōgus
Quem alloquitur?

Puer
Nīcodēmum, quī ad eum nocte vēnerat.

Paedagōgus
Faxit ipse Chrīstus, ūnicus Servātor noster, ut magis ac magis in ipsīus cognitiōne prōficiās.

Puer
Faciet, spērō.

Paedagōgus
Perge igitur, ut coepistī, alacriter; quod bene vertat Deus in glōriam suī nōminis.

Puer
Ita precor.

Paedagōgus
Eāmus coenātum.


Colloquium 63
Persōnae
Observātor, Puer

Observātor
Tū nunquam studēs; quandō eris doctus?

Puer
Id fīet prōgressū temporis, Deō iuvante.

Observātor
Rēctē dīcis; sed interim labōrandum tibi est.

Puer
Atquī ego nōn sum arātor.

Observātor
Etiam rīdēs? quasi labōrāre idem sit quod arāre.

Puer
Sciō nōn idem esse.

Observātor
Cūr ergō sīc respondistī? nōnne istud rīdēre est?

Puer
Et rīdēre nōn est malum, cum sit nātūrāle omnibus hominibus.

Observātor
Pergīn’ tū nūgās dīcere?

Puer
Quod dīxī vērum est, et vērum dīcere nōn est nūgārī. Cūr mē immeritō reprehendis?

Observātor
Iūre tē arguō.

Puer
Quō iūre?

Observātor
Quia nōn ignōrās rīdēre prō irrīdēre ūsitātum esse; et tamen sīc accēpistī quasi dē rīsū sum loquūtus.

Puer
Sī dēfendō causam meam, quid malī faciō?

Observātor
Pergīs igitur esse pertināx? Profectō sēriō notāberis.

Puer
Nē, quaesō, mihi īrāscāris, mī Mārtīne.

Observātor
Nōn īrāscor: sed officium meum faciō.

Puer
Sed audī, quaesō.

Observātor
Quid audiam? tuās nūgās?

Puer
Audī, inquam; nihil mentiar.

Observātor
Dīc breviter: est mihi alibī negōtium.

Puer
Inprīmīs, cum tū mē monuistī, nōn eram ōtiōsus.

Observātor
Quid ergō? sī nihil faciēbās, nōnne ōtiōsus erās?

Puer
Nōn eram; pāce tuā dīxerim.

Observātor
Quī potest illud fierī?

Puer
Dīcam tibi, etsī tūtē melius hoc intelligis quam ego: Nihil faciēbam, ut appārēbat; sed tamen cōgitābam aliquid bonī.

Observātor
Dēclārā istud mihi.

Puer
Cum tū facis versūs, saepe meditāris diū, quasi sīs ōtiōsus, quamvīs nunquam sīs minus ōtiōsus.

Observātor
Prō istā aetāte nimis acūtus es. Etiamsī tibi (ut ais) ōtiōsus nōn erās, tamen quī tē vidērent possent aliter iūdicāre.

Puer
At sōlus eram.

Observātor
Vērum: sed poterant aliquī intervenīre. Dēnique, nōn fatēris culpam.

Puer
Sīquā fuit culpa, in eō fuit, quod prīmō aspectū vidēbar tibi esse in ōtiō, cum rēvērā nōn essem.

Observātor
In eō nihil requīrō: sed dē irrīsiōne quid respondēs?

Puer
Certē nihil dīxī irrīdendī animō.

Observātor
Quid igitur?

Puer
Iocābar, crēde mihi.

Observātor
Quōrsum?

Puer
Ut paucīs verbīs fābulandō, aliquid ex tē addiscerem.

Observātor
Nōn is sum ā quō multa docērī queās.

Puer
Īmō tēcum multum bonī saepe didicī.

Observātor
Quid tandem vīs conclūdere?

Puer
Ut mihi ignōscās; quandō, ut vidēs, malō animō nihil peccāvī, quod equidem sciam.

Observātor
Age, ignōscō, quia vidēris mihi candidus et apertus, neque adhūc vīdī tē mendācem esse.

Puer
Agō tibi grātiās, Mārtīne suāvissimē.


Colloquium 64
Persōnae
N., Ō.

N.
Ergōne abīs in patriam?

Ō.
Cōgor abīre, nempe accersītus ā patre.

N.
Nunquamne es reversūrus?

Ō.
Nōn, spērō.

N.
Quandō prōfectūrus es?

Ō.
Crāstinō diē, ut opīnor.

N.
Siccīne igitur mē relinquis?

Ō.
Ita necesse est.

N.
Ō mē miserum! ubi et quandō amīcum tālem reperiam? tālem studiōrum meōrum socium?

Ō.
Nē doleās, ēsto animō bonō; meliōrem tibi dabit Deus.

N.
Ille quidem potest, sciō; at ego vix spērāre possum.

Ō.
Nōlī, obsecrō, tē afflīgere tantopere; nec enim hāc sēparātiōne corporum interitūra est amīcitia nostra, quīn potius atcrēscet magis; et absentēs corpore, praesentēs animīs erimus. Quid? Epistolae, quās ultrō citrōque dabimus, quantam vim spērās habitūrās esse? Quid? quod mūtuō illō dēsīderiō amor ipse noster fīet iūcundior?

N.
Vērisimilia sunt quae dīcis omnia; sed interim nōn lēnītur dolor meus.

Ō.
Āh! Reprime Lachrymās.

N.
Nōn queō prae dolōre.

Ō.
Siccīne agis? an putās mē minōre dolōre tangī? Sed quid agās? dīvīnae voluntātī pārendum est. Nunc ipse tē collige, obsecrō; ac potius ad hilariter coēnandum tē parā. Plūribus ā coenā colloquēmur.

N.
Ō quam trīste dīvortium!


Colloquium 65
Persōnae
Messor, Valēnsis

Messor
Nōn meministī praeceptōrem, tam saepe monēre nōs dē fugiendīs prāvīs sodālibus?

Valēnsis
Ego vērō probē meminī.

Messor
Tamen alicubi satis negligenter ūteris eius monitīs.

Valēnsis
In quō videor tibi ea negligere?

Messor
Dīcam tibi, modo attentē audiās.

Valēnsis
Dīc, obserō; audiam attentissimē.

Messor
Nunquam vīs cavēre ab illō impostōre?

Valēnsis
Cūr caveam?

Messor
Nē illīus contāgiōne dēprāvēris; nōstī enim esse pessimum.

Valēnsis
Atquī nōn sponte sequor; ad mē accurrit undique.

Messor
Nīmīrum quia nōvit tē habēre quod dēs, et dare libenter ac saepe.

Valēnsis
Quid igitur mihi faciendum suādēs?

Messor
Dīc semel et sēriō, et quasi animō īrātō, Quid vīs, amīce? cūr mē ubīque sequeris? omnēs clāmitant tē esse pessimum, adeō sodālēs tuī esse nōlunt. proinde omitte mē posthāc, quaesō, nē tuā causā virgīs palam caedar.

Valēnsis
Quid sī velit aliquid contrā respondēre?

Messor
Abrumpe illī sermōnem, tēque recipe celeriter,

Valēnsis
Agō tibi grātiās, quod mē tam fidēliter monuerīs.


Colloquium 66
Persōnae
G., H.

G.
Vīsne permanēre in istā ignōrantiā;

H.
Āvertat Deus!

G.
Quid igitur faciēs?

H.
Dā mihi super hāc rē cōnsilium, quaesō.

G.
Imprīmīs Deum saepissimē et ex animō precāre; deinde semper attentus estō: hoc est, dīligenter audītō quicquid docētur, sīve praeceptor loquātur, sīve aliquid reddant condiscipulī tuī; postrēmō chāritātem dīligenter cole.

H.
Quibus modīs?

G.
Nēminem neque laeditō, neque offenditō; nēminī invidētō; nēminem odiō habētō; sed contrā, omnēs dīlige tanquam frātrēs; ac bene omnibus, quoad poteris, facitō.

H.
quid illa mihi cōnferent ad studiōrum prōfectum?

G.
Plūrimum.

H.
Quōmodo?

G.
Sīc enim Deus tibi illūminābit ingenium, memoriam, ac caeterās animī dōtēs augēbit; dēnique studia tua ita prōmovēbit, ut maiōrēs in eā rē prōgressus indiēs faciās.

H.
Cōnsilium mihi sānē dās optimum, utinam in Deī ipsīus glōriam utī perpetuō valeam, tibique aliquandō referre grātiam!

G.
Nōn optō, ut mihi aliud grātiae eō mōre referās, nisi ut Deum saepenumerō laudēs, studiaque honesta semper prōsequāris, atque ita ad dīvīnārum līterārum cognitiōnem tandem perveniās.

Colloquium 67
Persōnae
Castellānus, Messardus

Castellānus
Quid ēgistī per hōs quīndecim diēs?

Messardus
Ministrāvī mātrī, quae graviter aegrōtābat.

Castellānus
Ain’ tū?

Messardus
Sīc est profectō.

Castellānus
Quō labōrābat morbō?

Messardus
Febre tertiānā.

Castellānus
An convaluit?

Messardus
Paulātim convalēscit, grātia Deō.

Castellānus
Quis eam sānāvit?

Messardus
Mēdicōrum summus.

Castellānus
Quis ille?

Messardus
Ipse Deus.

Castellānus
Dē hōc nihil dubitō? sed cuius opera?

Messardus
Dominī Sarasīnī.

Castellānus
Is habētur maximī nōminis in Medicīnae professiōne.

Messardus
Id quotīdiē probant ēgregiae cūrātiōnēs eius.

Castellānus
Quibus remediīs ūtēbātur in cūrandā mātre tuā?

Messardus
medicāmentīs.

Castellānus
Satis istud intelligō, etiam tē tacente. Sed dīc plānē, quae fuērunt ista medicāmenta?

Messardus
Sine mē aliquantisper recordārī.

Castellānus
Sinō; dīc tandem quae reminīsceris.

Messardus
Duo tantum nōmina mihi occurrunt, Clysterēs et Pōtiōnēs.

Castellānus
Quid ista cōnferunt?

Messardus
Eho ineptē, ita rogās, quasi ego medicīnae operam dederim. Itaque sī cupis amplius scīre, quaere tūtē ipse ab iīs potius quī ita profitentur, hoc est, ā medicīs et pharmacopōlīs.

Castellānus
Nē mihi succēnseās, ōrō.

Messardus
Cūr tū es adeō cūriōsus?

Castellānus
Ut ēdiscam semper aliquid.

Messardus
At vidē interim nē vocēris percontātor.

Castellānus
Audī tamen item pauca.

Messardus
Loquere.

Castellānus
Quamdiū aegrōtāvit māter?

Messardus
Ferē duās hebdomadās.

Castellānus
Intera ubi erat pater?

Messardus
Prōfectus erat Londinum ad mercātum.

Castellānus
Sed tū, quā hōrā rediistī in Gymnasium?

Messardus
Hodiē manē.

Castellānus
Dēdistinē excūsātiōnem praeceptōrī?

Messardus
Dedī.

Castellānus
Quid tibi respondit?

Messardus
Factum bene inquit. Tū vērō ubi erās?

Castellānus
Hesternō diē rūs īveram cum patruō.

Messardus
Age, videāmus quid sīmus redditūrī hōrā secundā; nam ego quōdammodo nunc novus sum discipulus.


Colloquium 68
Persōnae
Grangērius, Torquētus

Grangērius
Vīsne īre mictum?

Torquētus
Satis ōtiōsē mīnxī.

Grangērius
Eāmus ūnā, quaesō, ut parum fābulēmur.

Torquētus
Tacē, ineptē, nisi vīs accūsārī. Nōn est fābulandī tempus; nōnne dēbuistī meiere, cum ientārētur?

Grangērius
Dēbuī, sed oblītus sum.

Torquētus
Ītō igitur sōlus, cum bonā veniā praeceptōris: nē sīs posthāc tam oblīviōsus.

Grangērius
Pārēbō tibi, et meminerō.


Colloquium 69
Persōnae
Malognodus, Gassīnus

Malognodus
Quid cōgitās Gassīne? cavē tibi obsecrō.

Gassīnus
Quid mihi cavēbō?

Malognodus
nē in morbum incīdās.

Gassīnus
Quā ex causā?

Malognodus
Ex nimiā lūsūs intemperantiā.

Gassīnus
Unde appāret perīculum?

Malognodus
Quia tōtus aestuās, tōtus sūdōre madēs.

Gassīnus
Rēctē et in tempore admonēs. Profectō nōn sentiēbam.

Malognodus
Dēsiste, sī mē audīs.

Gassīnus
Audiō vērō libenter, ac tibi mōrem gerō. Quis enim respuat tam fidēle cōnsilium?

Malognodus
Dētergē faciem sūdāriolō, et indue tē celeriter, nē subitum frīgus contrahās.

Gassīnus
Habeō tibi grātiam: nam ferē morbīs sum obnoxius.

Malognodus
Quid est causae?

Gassīnus
Īnfirmitās meae valētūdinis. Vidēs enim quam imbēcillō sim corpore.

Malognodus
Tantō magis dēbēs tibi cavēre.

Gassīnus
Istud probē nōvī, et parēns uterque mē monet saepissimē. Sed quid agis? Nātūrā prōnī sumus in nostram perniciem.

Malognodus
Ō mī Gassīne, nōn est voluptātī serviendum, sed temperantiā valētūdinī cōnsulendum est.

Gassīnus
Est in prōmptū carmen Catōnis in eam sententiam.

Malognodus
Teneō; sed dē hīs aliās. Iam satis indūtus es. Nōn est quod hīc morere diūtius.

Gassīnus
Valē, Malognode, monitor amīcissimē.

Malognodus
Vīn’ tū, ut domum tē dēdūcam?

Gassīnus
Nihil opus est dēductiōne. Ego bellē mē habeō, Deī beneficiō.

Malognodus
Mī Gassīne, cūrā ut valeās.

Colloquium 70
Persōnae
Robineriānus, Bobussardus

Robineriānus
Valdē mīror cūr hodiē māne nōn adfuerīs.

Bobussardus
Quid mīrāris tantopere? nihil hīc est nōvī; multī absunt quotīdiē, īmō ferē hōrīs singulīs.

Robineriānus
Atquī victōria tibi erat in manibus.

Bobussardus
Quid ego cūrō? Eiusmodī victōria (ut bene dīcēbat quīdam) nihil aliud est quam brevis glōria.

Robineriānus
Sed interim modestī adolēscentēs hinc ad studia magis incenduntur; nec tamen inānī glōriā tumēscunt, sed ad honōrem Deī referunt quicquid inde laudīs accesserit.

Bobussardus
Istud certē rārō contingit: plūrēs enim sunt, quī victōriīs abūtantur ad prīvātam glōriam, quam quī Dīvīnī honōris ratiōnem habeant.

Robineriānus
Vērisimile dīcis.

Bobussardus
Īmō vērissimum.

Robineriānus
Sed velim mihi dīcās, cūr abfuerīs.

Bobussardus
Scrīpsī ad patrem līterās.

Robineriānus
Cuius nōmine?

Bobussardus
Matrīs.

Robineriānus
Dictāvitne tibi ipsa?

Bobussardus
Quid scrīpsissem, nisi dictāsset?

Robineriānus
Quid continēbant līterae?

Bobussardus
Longum esset tibi nārrāre.

Robineriānus
Saltem dīc eārum argūmentum.

Bobussardus
Varium erat et multiplex; et quid tua, quaesō, scīre rēfert?

Robineriānus
Nihil.

Bobussardus
Cūr ergō tam avidē quaeris?

Robineriānus
Animī causā, ut ferē cūriōsī sumus novī aliquid audiendī.

Bobussardus
Nihil aliud quam garrīs; omitte mē.

Robineriānus
Auscultā paucīs.

Bobussardus
Age, auscultō; loquere quid velis.

Robineriānus
Scīre cupiō ubi sit pater tuus

Bobussardus
Quasi vērō nesciās.

Robineriānus
Unde scīrem?

Bobussardus
Cum tibi sit nōtissimus, et cum sīmus vīcīnī, nōn putāssem tē ignōrāre.

Robineriānus
Dīc tandem quaesō.

Bobussardus
Est Londīnī.

Robineriānus
Quandō est prōfectus?

Bobussardus
Abhinc diēs quātuor.

Robineriānus
Quid illīc agit?

Bobussardus
Negōtiātur.

Robineriānus
Quandō reditūrus est?

Bobussardus
Fīnītō mercātū.

Robineriānus
Ad quod tempus fīniētur?

Bobussardus
Rogā mercātōrēs; nōn est meum cūrāre tālia.

Robineriānus
Quid igitur cūrās?

Bobussardus
Ut Deum timeam, parentibus obēdiam, bonās artēs cum pietāte discam.

Robineriānus
Nae tū magnificē loqueris; sed dīc mihi sēriō, potesne rēs tantās efficere?

Bobussardus
Egone istud mihi assūmō? Quīn potius fateor, nē incipere quidem penes mē esse.

Robineriānus
Quid ergō dē tē fīet?

Bobussardus
Deus ipse spīritū suō in mē operābitur.

Robineriānus
Optimē sentīs. nihil ex tē praetereā requīrēbam.

Bobussardus
Est Deō grātia, cui acceptum referō quicquid inest in mē bonī.

Robineriānus
Istud rēctē, et laudō equidem, nē tibi videar nihil aliud quam garrīre.

Bobussardus
Cum illud dīcerem, iocābar sānē.

Robineriānus
Ego sīc accēpī; sed tū (ut coepistī) perge discere et sapere.

Bobussardus
Quī mihi dedit fidem, īdem (ut spērō) persevērantiam dabit.

Robineriānus
Bene spērās; et ego idem spērō tēcum: itaque pergāmus vīvere inter nōs coniūnctissimē, ut adhūc fēcimus.

Bobussardus
Per mē quidem nōn stābit, nisi ope Dīvīnā prōrsus erō dēstitūtus.

Robineriānus
Āvertat ipse Deus! sed audīn’ tū hōrologium?

Bobussardus
Ut in ipsō tempore sermōnem fīnīvimus.

**Duo quae sequēbantur colloquia dē cōnsiliō auctōris sunt trānslāta ad fīnem huius secundī Librī.


Colloquium 71
Persōnae
Ruffētus, Monachus

Ruffētus
Unde venīs?

Monachus
Foris.

Ruffētus
Quid prōdierās?

Monachus
Ut emerem chartam.

Ruffētus
Ēmistīne?

Monachus
Ēmī.

Ruffētus
Quantum ēmistī?

Monachus
Scapum.

Ruffētus
Quantī?

Monachus
Quīnque quadrantibus.

Ruffētus
Cuius fōrmae?

Monachus
Minōris.

Ruffētus
Ostende.

Monachus
Vidē num bona sit.

Ruffētus
Bona est profectō; in quem ūsum ēmistī?

Monachus
Ineptē quaeris: Quis est chartārum ūsus nisi ad scrībendum?

Ruffētus
Īmō alius.

Monachus
Quis cēdō?

Ruffētus
Ad mercēs involvendās.

Monachus
Intelligēbam dē chartā scholasticā, nōn dē emporēticā; nōn enim sum mercātor.

Ruffētus
Ūtimur etiam chartā ad siccandam recentem scrīptūram.

Monachus
Satis sciō; sed charta illa est bibula.

Ruffētus
Et tamen charta est.

Monachus
Ēsto.

Ruffētus
Est ergō multiplex chartae ūsus etiam in scholā.

Monachus
Cōgor fatērī.

Ruffētus
Etiam dīcam tibi alium ūsum, et quidem in scholā frequentissimum.

Monachus
Quem?

Ruffētus
Nōn ausim dīcere sine praefātiōne honōris.

Monachus
Quid opus est inter nōs honōrem praefārī? nōn enim verba foetent.

Ruffētus
Dīcam igitur, quandō ita vīs.

Monachus
Dīc līberē.

Ruffētus
Ad tergendās natēs in lātrīnā.

Monachus
Illūc nōn referruntur chartae pūrae, sed iam scrīptae, eaeque inūtilēs.

Ruffētus
Quid tum? chartae sunt tamen.

Monachus
At ego dē Chartā pūrā et novā loquēbar.

Ruffētus
Sed interim victus es.

Monachus
Sit ita sānē, nōn mē poenitet disputātiunculae huius nostrae. Sed iam ā lūsū discēditur.

Ruffētus
Et nōs ergō locō cēdāmus.


Colloquium 72
Persōnae
Hugō, Brasius

Hugō
Habēsne bonum ātrāmentum?

Brasius
Cūr istud rogās?

Hugō
Ut mihi dēs aliquantulum.

Brasius
Eho, nōn habēs?

Hugō
Īmō; sed eō nōn possum scrībere.

Brasius
Quid obstat?

Hugō
Quia nimis spissum est.

Brasius
Nescīs dīluere?

Hugō
Nōn est mihi aqua.

Brasius
Dīlue vīnō.

Hugō
multō minus.

Brasius
Quid sī acētō dīluerēs?

Hugō
Indē charta perflueret.

Brasius
Quī scīs?

Hugō
Audīvī ē quōdam Magistrō, quī mē docēbat scrībere.

Brasius
Ego vērō aliud audīvī magis mīrum.

Hugō
Nārrā mihi, sōdēs.

Brasius
Quid mihi dabis?

Hugō
Bonam aciculam.

Brasius
Audī igitur quod ego didicī ex quōdam paedagōgō meō. Ātrāmentum, quod acētō liquefactum est, aegrē ēluitur.

Hugō
Fierī potest; sed interim dā mihi parum in ūsum praesentem.

Brasius
Tēne ātrāmentārium tuum bene apertum, ego īnfundam tibi.

Hugō
Ecce! īnfunde. Vah! quam liquidum est.

Brasius
Fortasse quia nōn est gummī satis.

Hugō
sed quam dēcōlor!

Brasius
Ūtere sī vīs, quāle quāle est; nōn enim habeō melius.

Hugō
Quid igitur faciam?

Brasius
Hem! ineptē, nōn potes pennā tuā bene miscēre?

Hugō
Miscuī satis; quid possem praetereā?

Brasius
Īnfunde rūrsus in cornū meum.

Hugō
Admovē propius; estne satis?

Brasius
Comprime pennā linteolum.

Hugō
Ita compressī ut ferē sit āridum; quid erit tandem?

Brasius
Ātrāmentum bonum, aut certē mediocre.

Hugō
Bona est mediocritātis rēgula, ut ex praeceptōre didicimus. Sed nunquid ex duābus mālīs rēbus cōnficī porest aliquid bonī?

Brasius
Ubī miscuerō, et tibi rūrsus īnfuderō, vidēbis experīmentum.

Hugō
Ārdeō istud videndī dēsīdederiō.

Brasius
Porrige nunc ātrāmentum tuum.

Hugō
Ecce! īnfunde. Ohē, iam satis est: quae isthaec est profūsiō? Plūs mihi dedistī quam tibi retinuerīs.

Brasius
Commiscē iterum, etiam atque etiam.

Hugō
Nunquam posset coquus sua iūra et condīmenta melius cōnfundere.

Brasius
Iam tandem facitō perīculum.

Hugō
Dīc mihi aliquam Sententiam, ut interim discam aliquid.

Brasius
‘Experientia’ (ut vulgō dīcitur) ‘est rērum Magistra.’ Habēs?

Hugō
Dictō citius.

Brasius
Vidēlicet iamprīdem tenebrās.

Hugō
Quis illud ignōrāret, quod est adeō vulgāre?

Brasius
Nunc videāmus.

Hugō
Rēs appārēbit melius ubi scrīptūra bene dēsiccāta fuerit.

Brasius
Quid vīs expectāre? Iam siccāta est plūs satis.

Hugō
Ōh, vidē quam nigra sit.

Brasius
Dīxīne vērē?

Hugō
Aliquandō perīculum fēcerās scīlicet.

Brasius
Cōnstābit igitur experientiam esse rērum magistram.

Hugō
Quīnetiam hinc experīmur ex rērum commixtiōne bonum fierī temperāmentum.

Brasius
Iam incipis altius philosophārī; itaque discēdō.

Hugō
Ō longum Sermōnem dē nihilō!

Brasius
Nihil mē poenitet; aliōquīn inertī ōtiō torpuissēmus.